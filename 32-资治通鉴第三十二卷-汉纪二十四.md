<font size=4px>　　汉纪二十四　起著雍涒滩，尽昭阳赤奋若，凡六年。

 　　孝成皇帝中

 　　永始四年（戊申、前一三）

 　　春，正月，上行幸甘泉，郊泰畤；大赦天下。三月，行幸河東，祠后土。

 　　夏，大旱。

 　　四月，癸未，長樂臨華殿、未央宮東司馬門皆災。</font><font size=4px color="#009090"><font size=4px>〔師古曰：東面之司馬門也。樂，音洛。〕</font></font><font size=4px>六月，甲午，霸陵園門闕災。

 　　秋，七月，辛未晦，日有食之。

 　　冬，十一月，庚申，衛將軍王商病免。

 　　梁王立驕恣無度，</font><font size=4px color="#009090"><font size=4px>〔立，梁孝王武八世孫也。〕</font></font><font size=4px>至一日十一犯法。相禹奏「立對外家怨望，有惡言。」</font><font size=4px color="#009090"><font size=4px>〔梁相，名禹。相，息相翻。〕</font></font><font size=4px>有司按驗，因發其與姑園子姦事，奏「立禽獸行，請誅。」</font><font size=4px color="#009090"><font size=4px>〔漢法，內亂為禽獸行。行，下孟翻。〕</font></font><font size=4px>太中大夫谷永上書曰：「臣聞禮，天子外屏，不欲見外也；</font><font size=4px color="#009090"><font size=4px>〔師古曰：屏，謂當門之牆，以屏蔽者也。外屏，於門外為之。〕</font></font><font size=4px>是以帝王之意，不窺人閨門之私，聽聞中冓之言。</font><font size=4px color="#009090"><font size=4px>〔韓詩云：中冓，中夜。應劭曰：中冓，材冓在堂之中也。晉灼曰：魯詩以為夜也。師古曰：冓，謂舍之交積材木也。應說近之。冓，音工豆翻。〕</font></font><font size=4px>春秋為親者諱。</font><font size=4px color="#009090"><font size=4px>〔春秋公羊傳：閔元年，齊仲孫來。齊仲孫者何﹖公子慶父也。公子慶父則曷為謂之齊仲孫﹖外之也。曷為外之﹖春秋為親者諱。為，于偽翻；下同。〕</font></font><font size=4px>今梁王年少，</font><font size=4px color="#009090"><font size=4px>〔少，詩照翻；下同。〕</font></font><font size=4px>頗有狂病，始以惡言按驗，既無事實，而發閨門之私，非本章所指。王辭又不服，猥強劾立，傅致難明之事，</font><font size=4px color="#009090"><font size=4px>〔劾，戶概翻。師古曰：傅，讀曰附。〕</font></font><font size=4px>獨以偏辭成罪斷獄，</font><font size=4px color="#009090"><font size=4px>〔斷，丁亂翻。〕</font></font><font size=4px>無益於治道；</font><font size=4px color="#009090"><font size=4px>〔治，直吏翻。〕</font></font><font size=4px>汙衊宗室</font><font size=4px color="#009090"><font size=4px>〔汙，烏故翻。孟康曰：衊，音漫。師古曰：衊，音秣，謂塗染也。〕</font></font><font size=4px>以內亂之惡，披布宣揚於天下，非所以為公族隱諱，</font><font size=4px color="#009090"><font size=4px>〔為，于偽翻；下為公同。〕</font></font><font size=4px>增朝廷之榮華，昭聖德之風化也。臣愚以為王少而父同產長，</font><font size=4px color="#009090"><font size=4px>〔姑者，父之同產。長，知兩翻。〕</font></font><font size=4px>年齒不倫；梁國之富足以厚聘美女，招致妖麗；</font><font size=4px color="#009090"><font size=4px>〔妖，巧也，艷也，好也。妖，於驕翻。〕</font></font><font size=4px>父同產亦有恥辱之心；</font><font size=4px color="#009090"><font size=4px>〔師古曰：言其姑亦當自恥，必不與姦。〕</font></font><font size=4px>按事乃驗問惡言，</font><font size=4px color="#009090"><font size=4px>〔師古曰：本所問者，怨望朝廷之言也。〕</font></font><font size=4px>何故猥自發舒！</font><font size=4px color="#009090"><font size=4px>〔言何為而自發內亂之事。〕</font></font><font size=4px>以三者揆之，殆非人情，疑有所迫切，過誤失言，文吏躡尋，不得轉移。</font><font size=4px color="#009090"><font size=4px>〔躡尋者，謂躡其失言之後，而尋其內亂之跡也。〕</font></font><font size=4px>萌芽之時，加恩勿治，上也。</font><font size=4px color="#009090"><font size=4px>〔如淳曰：覆蓋之，則計之上。治，直之翻；下同。〕</font></font><font size=4px>既已按驗舉憲，</font><font size=4px color="#009090"><font size=4px>〔舉憲者，舉以法也。〕</font></font><font size=4px>宜及王辭不服，詔廷尉選上德通理之吏更審考清問，</font><font size=4px color="#009090"><font size=4px>〔上，與尚同。書呂刑：皇帝清問下民。孔安國曰：清問，詳問也。馬曰：清，訊。〕</font></font><font size=4px>著不然之效，定失誤之法，</font><font size=4px color="#009090"><font size=4px>〔著，明也。效，驗也。明其事之不然，具有證驗也。失誤，謂誤入人罪為失。〕</font></font><font size=4px>而反命於下史，</font><font size=4px color="#009090"><font size=4px>〔師古曰：使者還，反以清白之狀付有司也。〕</font></font><font size=4px>以廣公族附疏之德，</font><font size=4px color="#009090"><font size=4px>〔附疏者，使疏屬親附也。〕</font></font><font size=4px>為宗室刷汙亂之恥，</font><font size=4px color="#009090"><font size=4px>〔師古曰：刷，謂拭，刷除之也，言所劣翻。〕</font></font><font size=4px>甚得治親之誼。」天子由是寢而不治。

 　　是歲，司隸校尉蜀郡何武為京兆尹。</font><font size=4px color="#009090"><font size=4px>〔姓譜：何，出自周成王母弟唐叔虞；後封於韓；韓滅，子孫分散，江、淮間音以「韓」為「何」，字隨音變，遂為何氏。〕</font></font><font size=4px>武為吏，守法盡公，進善退惡，所居無赫赫名，去後常見思。

 　　元延元年（己酉、前一二）

 　　春，正月，己亥朔，日有食之。

 　　壬戌，王商復為大司馬、衛將軍。</font><font size=4px color="#009090"><font size=4px>〔商去年以病免，今復位。〕</font></font><font size=4px>

 　　三月，上行幸雍，祠五畤。</font><font size=4px color="#009090"><font size=4px>〔雍，於用翻。畤，音止。〕</font></font><font size=4px>

 　　夏，四月，丁酉，無雲而雷；</font><font size=4px color="#009090"><font size=4px>〔劉向曰：雷前託於雲，猶君之託於臣，陰陽之合也。人君不恤天下，萬民有怨畔之心，故無雲而雷。〕</font></font><font size=4px>有流星從日下東南行，四面燿燿如雨，自晡及昏而止。

 　　赦天下。

 　　秋，七月，有星孛于東井。</font><font size=4px color="#009090"><font size=4px>〔孛，蒲內翻。〕</font></font><font size=4px>

 　　上以災變，博謀群臣。北地太守谷永對曰：「王者躬行道德，承順天地，則五徵時序，</font><font size=4px color="#009090"><font size=4px>〔五徵，即洪範之八庶徵，曰雨、曰暘、曰寒、曰燠、曰風也。〕</font></font><font size=4px>百姓壽考，符瑞並降；失道妄行，逆天暴物，則咎徵著郵，</font><font size=4px color="#009090"><font size=4px>〔洪範之常雨、常暘、常寒、常燠、常風，為咎徵著明也。天見咎徵，以明著人君之過也。師古曰：郵，與尤同。尤，過也。〕</font></font><font size=4px>妖孽並見，</font><font size=4px color="#009090"><font size=4px>〔洪範五行傳說曰：凡草木之類謂之妖；妖，猶夭胎，言尚微也。蟲豸之類謂之孽；孽則芽孽矣。見，賢遍翻。〕</font></font><font size=4px>饑饉荐臻；終不改寤，惡洽變備，不復譴告，更命有德。</font><font size=4px color="#009090"><font size=4px>〔如魯哀禍大天不降譴是也。復，扶又翻。更，工衡翻。〕</font></font><font size=4px>此天地之常經，百王之所同也。加以功德有厚薄，期質有脩短，時世有中季，</font><font size=4px color="#009090"><font size=4px>〔師古曰：中，讀曰仲。〕</font></font><font size=4px>天道有盛衰。陛下承八世之功業，</font><font size=4px color="#009090"><font size=4px>〔八世，高、惠、文、景、武、昭、宣、元。〕</font></font><font size=4px>當陽數之標季，</font><font size=4px color="#009090"><font size=4px>〔孟康曰：陽九之末季也。師古曰：標，音必遙翻。〕</font></font><font size=4px>涉三七之節紀，</font><font size=4px color="#009090"><font size=4px>〔孟康曰：至平帝，乃三七二百一十歲之厄，今已涉向其節紀。〕</font></font><font size=4px>遭無妄之卦運，</font><font size=4px color="#009090"><font size=4px>〔應劭曰：天必先雲而後雷，雷而後雨；而今無雲而雷。無妄者，無所望也。萬物無所望於天，災異之最大者也。師古曰：取易之無妄卦為義。項安世曰：古妄與望通，秦、漢言无妄，皆無望也。朱英之說黃歇與揚子法言皆然。故太玄去準无妄，謂其無所復望也。在易則自為誠妄之妄。〕</font></font><font size=4px>直百六之災総，</font><font size=4px color="#009090"><font size=4px>〔易九繍曰：切入元，百六陽九。孟康曰：易傳也。所謂陽九之繍，百六之會也。初入元，百六歲有繍者，則前元之餘氣也。師古曰：直，當也。孔穎達曰：凡水旱之歲，曆運有常。按律曆志云：十九歲為一章，四章為一部，二十部為一統，三統為一元。則一元有四千五百六十歲。初入元一歲有陽九，謂旱九年。次三百七十四歲陰九，謂水九年。以一百六歲并三百七十四歲為四百八十歲，註云，六乘八之數。次四百八十歲有陽九，謂旱九年。次七百二十歲陰七，謂水七年。次七百二十歲陽七，謂旱七年。又註云：七百二十者，九乘八之數次六百歲陰五，謂水五年。次六百歲陽五，謂旱五年。註云：六百歲者，以八乘八，八八六十四。又以七乘八，七八五十六，相并為一千二百歲。於易七、八不變，氣不通，故合而數之，各得六百歲。次四百八十歲陰三，次四百八十歲陽三，除入元至陽三，除去災歲，總有四千五百六十年。其災歲，兩個陽九年，一個陰九年，一個陰、陽各七年，一個陰、陽各五年，一個陰、陽各三年，總有五十七年，并前四千五百六十年，通為四千六一十七歲。此一元之氣終矣。此是陰陽水旱之大數也。所以正用七、八、九、六相乘者，以水數六，火數七，木數八，金數九，此交互相乘也。以七、八、九、六陰陽之數自然，故有九年、七年、五年、三年之災。〕</font></font><font size=4px>三難異科，雜焉同會；</font><font size=4px color="#009090"><font size=4px>〔師古曰：雜，謂相參也。一曰，雜，音先合翻。雜焉，總萃。難，乃旦翻。〕</font></font><font size=4px>建始元年以來，二十載間，</font><font size=4px color="#009090"><font size=4px>〔載，子亥翻。〕</font></font><font size=4px>群災大異，交錯鋒起，多於春秋所書。內則為深宮後庭，將有驕臣悍妾、醉酒狂悖卒起之敗，</font><font size=4px color="#009090"><font size=4px>〔驕臣，指淳于長等。悍妾，指趙昭儀姊弟也。悍，下罕翻，又侯旰翻。師古曰：卒，讀曰猝。悖，蒲內翻，又蒲沒翻。〕</font></font><font size=4px>北宮苑囿街巷之中、臣妾之家幽閒之處</font><font size=4px color="#009090"><font size=4px>〔苑，園也。孔穎達曰：有蕃曰園，有牆曰囿；園、囿大同，蕃、牆異耳。囿者，域養禽獸之處。園者，種菜殖果之處。毛晃曰：苑，亦以養禽獸。直曰街，曲曰巷。師古曰：閒，讀曰閑。〕</font></font><font size=4px>徵舒、崔杼之亂；</font><font size=4px color="#009090"><font size=4px>〔陳靈公淫于夏姬，數如其家；夏姬之子徵舒病之，自廄射而殺之。齊莊公通于崔杼之妻姜氏，數如崔氏；杼伏甲殺之。事並見左傳。此指帝微行，將有徵舒、崔杼之禍也。〕</font></font><font size=4px>外則為諸夏下土，將有樊並、蘇令、陳勝，項梁奮臂之禍。</font><font size=4px color="#009090"><font size=4px>〔樊並、蘇令事見上卷永始三年。陳勝、項梁事見七卷秦二世元年。夏，戶雅翻；下同。〕</font></font><font size=4px>安危之分界，宗廟之至憂，</font><font size=4px color="#009090"><font size=4px>〔師古曰：分，音扶問翻。〕</font></font><font size=4px>臣永所以破膽寒心，豫言之累年。下有其萌，然後變見於上，</font><font size=4px color="#009090"><font size=4px>〔見，賢遍翻。〕</font></font><font size=4px>可不致慎！禍起細微，姦生所易。</font><font size=4px color="#009090"><font size=4px>〔易，輕也，忽也。言姦生於所輕忽也。易，以豉翻。〕</font></font><font size=4px>願陛下正君臣之義，無復與群小媟黷宴飲；</font><font size=4px color="#009090"><font size=4px>〔師古曰：媟，狎也，音私列翻。黷，汙也。復，扶又翻；下同。〕</font></font><font size=4px>勤三綱之嚴，</font><font size=4px color="#009090"><font size=4px>〔師古曰：三綱，君臣、父子、夫婦也。余按君為臣綱，父為子綱，夫為婦綱，所謂嚴也。〕</font></font><font size=4px>修後宮之政，抑遠驕勡之寵，崇近婉順之行；</font><font size=4px color="#009090"><font size=4px>〔遠，于願翻。近，其靳翻。行，下孟翻。〕</font></font><font size=4px>朝覲法駕而後出，</font><font size=4px color="#009090"><font size=4px>〔朝，直遙翻。〕</font></font><font size=4px>陳兵清道而後行，無復輕身獨出，飲臣妾之家。三者既除，內亂之路塞矣。</font><font size=4px color="#009090"><font size=4px>〔三者，謂微行、崇飲、好色也。塞，悉則翻。〕</font></font><font size=4px>諸夏舉兵，萌在民饑饉而吏不恤，興於百姓困而賦斂重，發於下怨離而上不知。</font><font size=4px color="#009090"><font size=4px>〔永書曰：諸夏舉兵，以火角為期。蓋言已有其萌，而將至於興發也。斂，力贍翻。〕</font></font><font size=4px>傳曰：『飢而不損，茲謂泰，厥咎亡。』</font><font size=4px color="#009090"><font size=4px>〔師古曰：洪範傳之辭。余按五行志，蓋京房易傳之辭也。〕</font></font><font size=4px>比年郡國傷於水災，禾麥不收，</font><font size=4px color="#009090"><font size=4px>〔禾，粟苗也，又稼之總名。比，毗至翻。〕</font></font><font size=4px>宜損常稅之時，</font><font size=4px color="#009090"><font size=4px>〔謂此時宜減稅也。〕</font></font><font size=4px>而有司奏請加賦，甚繆經義，逆於民心，市怨趨禍之道也。</font><font size=4px color="#009090"><font size=4px>〔趨，讀曰趣，與促同。〕</font></font><font size=4px>臣願陛下勿許加賦之奏，益減奢泰之費，流恩廣施，</font><font size=4px color="#009090"><font size=4px>〔施，式豉翻。〕</font></font><font size=4px>振贍困乏，敕勸耕桑，以慰綏元元之心，諸夏之亂庶幾可息！」</font><font size=4px color="#009090"><font size=4px>〔贍，而豔翻。幾，居希翻，又巨衣翻。〕</font></font><font size=4px>

 　　中壘校尉劉向</font><font size=4px color="#009090"><font size=4px>〔武帝置中壘校尉，掌北軍壘門之內，又外掌西域，八校尉之首也。〕</font></font><font size=4px>上書曰：「臣聞帝舜戒伯禹『毋若丹朱傲』，</font><font size=4px color="#009090"><font size=4px>〔師古曰：事見虞書益稷篇。丹朱，堯子也。敖，讀曰傲。仲馮曰：此禹戒舜之語。非舜戒禹之辭也。上，時掌翻。〕</font></font><font size=4px>周公戒成王『毋若殷王紂』，</font><font size=4px color="#009090"><font size=4px>〔尚書無逸篇：周公戒成王曰：毋若殷王紂之迷亂，酗于酒德哉！〕</font></font><font size=4px>聖帝明王常以敗亂自戒，不諱廢興，故臣敢極陳其愚，唯陛下留神察焉！

 　　謹按春秋二百四十二年，日食三十六，</font><font size=4px color="#009090"><font size=4px>〔師古曰：從隱公元年至哀公十四年獲麟，凡二百四十二年。日食三十六，謂隱三年二月己巳，桓三年七月壬辰朔，十七年 十月朔，莊十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥 朔，十五年六月辛丑朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁 巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏 四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正 月辛亥朔，十二年十一月丙寅朔，十五年八月庚辰朔也。〕</font></font><font size=4px>今連三年比食，</font><font size=4px color="#009090"><font size=4px>〔比，毗至翻。〕</font></font><font size=4px>自建始以來， 二十歲間而八食，率二歲六月而一發，古今罕有。</font><font size=4px color="#009090"><font size=4px>〔建始三年十二月戊申朔，河平元年四月癸亥晦，三年八月乙卯晦，四年三月癸丑朔，陽朔元年二月丁未晦，永始二 年二月乙酉晦，三年正月己卯晦，四年七月辛未晦，凡八食，而是年春正月己亥又不預比數。〕</font></font><font size=4px>異有小大希稠，占有舒疾緩急，觀秦、漢之易世，覽惠、昭之無後，察昌邑之不終，視考宣之紹起，皆有變異著於漢紀。天之去就，豈不昭昭然哉！</font><font size=4px color="#009090"><font size=4px>〔按向書曰：秦始皇之末至二世時，日月薄食，山林淪亡，辰星出於四孟，太白經天而行，無雲而雷，枉矢夜光，熒惑襲月，缋火燒宮，野禽戲庭，都門內崩，長人見臨洮，石隕于東郡，星孛大角，大角以亡。及項籍之敗，亦孛大角。漢之入秦，五星聚于東井，得天下之象也。孝惠時有雨血、日食於衝、滅光星見之異。孝昭時有太山臥石自立，上林僵柳復起，大星如月西行，眾星隨之，此為特異，孝宣興起之表。天狗夾漢而西，久陰不雨者二十餘日，昌邑不終之異也。〕</font></font><font size=4px>臣幸得託末屬，誠見陛下寬明之德，冀銷大異而興高宗、成王之聲，</font><font size=4px color="#009090"><font size=4px>〔向書曰：高宗、成王亦有雊雉、拔木之變，能思其故，故高宗有百年之福，成王有復風之報，向之所以望帝者如此。〕</font></font><font size=4px>以崇劉氏，</font><font size=4px color="#009090"><font size=4px>〔崇，增高也。謂增高劉氏之業，愈巍巍也。〕</font></font><font size=4px>故懇懇數奸死亡之誅！</font><font size=4px color="#009090"><font size=4px>〔師古曰：懇懇，款誠之意也。奸，犯也。數，所角翻。奸，音干。〕</font></font><font size=4px>天文難以相曉，臣雖圖上，猶須口說，然後可知；願賜清燕之閒，指圖陳狀！」上輒入之，</font><font size=4px color="#009090"><font size=4px>〔師古曰：謂召入也。上，時掌翻。閒，讀曰閑；又如字。上輒之上，如字。〕</font></font><font size=4px>然終不能用也。</font><font size=4px color="#009090"><font size=4px>〔考異曰：向傳云：星孛東井，岷山崩，向懷不能已，上此奏。按岷山崩在三年，此奏云「自建始以來，二十歲間而食八，率二歲六月而一發」，則上此奏當在今年也。胡旦亦載之三年。余按劉向傳，若以星孛東井為據，則上奏當在今年。若以岷山崩為據，則上奏當在三年。若以二十歲間日八食為據，則上奏當在去年。然向言「日食之變率二歲六月而一發」，以班書考之， 自建始三年十二月至河平元年四月，則一年五月而食；至四年三月癸丑朔則纔一年而食；又至陽朔元年二月丁未晦則又期年而食；永始元年九月丁巳晦，志書食而紀 不書；至二年二月乙酉晦，則凡九期，而志所書永始元年九月丁巳晦不計也。又至永始三年正月己卯晦，則未及一期而食。又至四年七月辛未晦，則一年六月而食。 向所謂率二歲六月而一發，亦通二十歲而約言之耳。自建始三年至今年，以紀考之則九食，以志考之則十食，此其差異又未有所折哀也。〕</font></font><font size=4px>

 　　紅陽侯立舉陳咸方正；對策，拜為光祿大夫、給事中。丞相方進復奏「咸前為九卿，坐為貪邪免，</font><font size=4px color="#009090"><font size=4px>〔咸免見上卷永始二年。復，扶又翻。〕</font></font><font size=4px>不當蒙方正舉，備內朝臣」，</font><font size=4px color="#009090"><font size=4px>〔孟康曰：內朝，中朝也。大司馬、前、後、左、右將軍、侍中、常侍、散騎、諸吏、給事中為中朝官；丞相以下至六百石，為外朝官也。〕</font></font><font size=4px>并劾「紅陽侯立選舉故不以實。」</font><font size=4px color="#009090"><font size=4px>〔漢制，列侯選舉不以實，削封戶。劾，戶概翻；下同。〕</font></font><font size=4px>有詔免咸，勿劾立。

 　　十二月，乙未，王商為大將軍。辛亥，商薨。其弟紅陽侯立次當輔政；先是立使客因南郡太守李尚占墾草田數百頃，</font><font size=4px color="#009090"><font size=4px>〔先，悉薦翻。據孫寶傳：占墾草田，頗有民所假少府陂澤，略皆開發。師古曰：隱度而取之也。草田，荒田也。舊為陂澤，本屬少府，其後以假百姓，百姓皆已田之。而立總謂為草田，占云新自墾。占，音之贍翻。百畝為頃。〕</font></font><font size=4px>上書以入縣官，</font><font size=4px color="#009090"><font size=4px>〔師古曰：立上書云：新墾得此田，請以入官也。〕</font></font><font size=4px>貴取其直一億</font><span class="h"><font size=4px>【章：十四行本「億」作「萬」；乙十一行本同；孔本同；退齋校同。】</font></font><font size=4px>萬以上，</font><font size=4px color="#009090"><font size=4px>〔師古曰：直，價直也。貴者，增於時價。〕</font></font><font size=4px>丞相司直孫寶發之，上由是廢立，而用其弟光祿勳曲陽侯根。庚申，以根為大司馬、驃騎將軍。</font><font size=4px color="#009090"><font size=4px>〔考異曰：荀紀云「十一月」，成紀云「十二月」。按是歲十一月甲子朔，無乙未、辛亥、庚申。荀悅誤。今按考異又有揚雄待詔一條，註云：雄傳云：「車騎將軍王音奇其文雅，薦雄待詔。」按雄自序云：「上方郊祠甘泉泰畤，召雄待詔承明之庭，奏甘泉賦。其十二月，奏羽獵賦。」事在今年。時王音卒已久，蓋王根也。胡旦遂誤以為曲陽侯云。余按曲陽侯即王根也。王音則封安陽侯。〕</font></font><font size=4px>

 　　特進、安昌侯張禹請平陵肥牛亭地；</font><font size=4px color="#009090"><font size=4px>〔師古曰：肥牛，亭名。禹欲得置亭之處為冢塋。〕</font></font><font size=4px>曲陽侯根爭，以為此地當平陵寢廟，衣冠所出游道，宜更賜禹他地。</font><font size=4px color="#009090"><font size=4px>〔請別以地賜之。更，工衡翻。〕</font></font><font size=4px>上不從，卒以賜禹。</font><font size=4px color="#009090"><font size=4px>〔卒，子恤翻。〕</font></font><font size=4px>根由是害禹寵，數毀惡之。</font><font size=4px color="#009090"><font size=4px>〔數，所角翻；下同。師古曰：惡，謂言其過惡。依顏註，惡，當讀如字；後凡毀惡之惡皆同音。〕</font></font><font size=4px>天子愈益敬厚禹，每病，輒以起居聞，</font><font size=4px color="#009090"><font size=4px>〔師古曰：謂其飲食寢臥之增損。〕</font></font><font size=4px>車駕自臨問之，上親拜禹牀上，禹頓首謝恩；禹小子未有官，禹數視其小子；上即禹牀下拜為黃門郎、給事中。</font><font size=4px color="#009090"><font size=4px>〔即，就也。〕</font></font><font size=4px>禹雖家居，以特進為天子師，國家每有大政，必與定議。</font><font size=4px color="#009090"><font size=4px>〔師古曰：與，讀曰豫。余謂與，讀如字，言天子與禹定其可否也。〕</font></font><font size=4px>

 　　時吏民多上書言災異之應，譏切王氏專政所致，</font><font size=4px color="#009090"><font size=4px>〔上，時掌翻。〕</font></font><font size=4px>上意頗然之，未有以明見；</font><font size=4px color="#009090"><font size=4px>〔未能灼見人言之當否也。〕</font></font><font size=4px>乃車駕至禹弟，</font><font size=4px color="#009090"><font size=4px>〔弟，與第同，舍也，宅也。〕</font></font><font size=4px>辟左右，</font><font size=4px color="#009090"><font size=4px>〔師古曰：辟，讀曰闢。〕</font></font><font size=4px>親問禹以天變，因用吏民所言王氏事示禹。禹自見年老，子孫弱，又與曲陽侯不平，恐為所怨，則謂上曰：「春秋日食、地震，或為諸侯相殺，夷狄侵中國。</font><font size=4px color="#009090"><font size=4px>〔為，于偽翻。〕</font></font><font size=4px>災變之意，深遠難見，故聖人罕言命，不語怪神，</font><font size=4px color="#009090"><font size=4px>〔師古曰：罕，稀也。論語云：子罕言利與命與仁。又曰：子不語：怪、力、亂、神。〕</font></font><font size=4px>性與天道，自子貢之屬不得聞，</font><font size=4px color="#009090"><font size=4px>〔師古曰：論語稱子貢曰：夫子之言性與天道不可得而聞也。謂孔子未嘗言性命及天道。〕</font></font><font size=4px>何況淺見鄙儒之所言。陛下宜修政事，以善應之，與下同其福喜，</font><font size=4px color="#009090"><font size=4px>〔漢書張禹傳，「喜」作「善」。〕</font></font><font size=4px>此經義意也。新學小生，亂道誤人，宜無信用，以經術斷之！」</font><font size=4px color="#009090"><font size=4px>〔斷，丁亂翻。〕</font></font><font size=4px>上雅信愛禹，由此不疑王氏。</font><font size=4px color="#009090"><font size=4px>〔元帝師蕭望之，成帝師張禹，皆敬重之矣。元帝不能聽望之言疏許、史而去恭、顯，成帝則聽禹言而不疑王氏；望之以此殺身，禹以此苟富貴。漢祚中衰，實由此也。又，成帝之時，吏民猶譏切王氏；平帝之末，吏民以王莽不受新野田，上書者至四十八萬七千五百七十二人，何元、成之時吏民猶忠於漢，平帝之時吏民則附王氏也﹖政自之出久矣，人心能無從之乎！有國家者，尚監茲哉！〕</font></font><font size=4px>後曲陽侯根及諸王子弟聞知禹言，皆喜說，遂親就禹。</font><font size=4px color="#009090"><font size=4px>〔張氏安矣，劉氏危矣。說，讀曰悅。〕</font></font><font size=4px>

 　　故槐里令朱雲</font><font size=4px color="#009090"><font size=4px>〔元帝時，雲為槐里令，坐論石顯廢錮，故稱故。〕</font></font><font size=4px>上書求見，</font><font size=4px color="#009090"><font size=4px>〔見，賢遍翻。〕</font></font><font size=4px>公卿在前，雲曰：「今朝廷大臣，上不能匡主，下無以益民，皆尸位素餐，</font><font size=4px color="#009090"><font size=4px>〔師古曰：尸，主也。素，空也。尸位者，不舉其事，但主其位而已。素餐者，德不稱官，空當食祿。〕</font></font><font size=4px>孔子所謂『鄙夫不可與事君，苟患失之，亡所不至』者也！</font><font size=4px color="#009090"><font size=4px>〔師古曰：論語所載孔子之言也。苟患失其寵祿，則言行僻邪，無所不至也。謹案孔子曰：鄙夫可與事君也與哉！其未得之也，患得之；既得之，患失之。苟患失之，無所不至矣！亡，與無同。〕</font></font><font size=4px>臣願賜尚方斬馬劍，</font><font size=4px color="#009090"><font size=4px>〔師古曰：尚方，少府之屬官也，作供御器物，故有斬馬劍；劍利，可以斬馬。〕</font></font><font size=4px>斷佞一人頭以厲其餘！」</font><font size=4px color="#009090"><font size=4px>〔斷，丁管翻。〕</font></font><font size=4px>上問：「誰也﹖」對曰：「安昌侯張禹！」上大怒曰：「小臣居下訕上，</font><font size=4px color="#009090"><font size=4px>〔蓋引用論語惡居下流而訕上之言。師古曰：訕，謗也，音所諫翻，又音刪。〕</font></font><font size=4px>廷辱師傅，罪死不赦！」御史將雲下；雲攀殿檻，檻折。</font><font size=4px color="#009090"><font size=4px>〔師古曰：檻，軒前欄也。折，而設翻。〕</font></font><font size=4px>雲呼曰：「臣得下從龍逄、比干遊於地下，足矣！</font><font size=4px color="#009090"><font size=4px>〔師古曰：呼，叫也，音火故翻。關龍逄，桀臣，王子比干，紂臣，皆以諫而死，故云然。逄，音皮江翻。〕</font></font><font size=4px>未知聖朝何如耳！」</font><font size=4px color="#009090"><font size=4px>〔師古曰：言殺直臣，其聲惡。余謂雲蓋言亦將如夏、殷之亡也。朝，直遙翻；下入朝同，每朝同。〕</font></font><font size=4px>御史遂將雲去。</font><font size=4px color="#009090"><font size=4px>〔將，如字，挾也，攜也。〕</font></font><font size=4px>於是左將軍辛慶忌免冠，解印綬，叩頭殿下曰：「此臣素著狂宜於世，</font><font size=4px color="#009090"><font size=4px>〔師古曰：著，表也。言此名久已章表。〕</font></font><font size=4px>使其言是，不可誅；其言非，固當容之。臣敢以死爭！」慶忌叩頭流血；上意解，然後得已。</font><font size=4px color="#009090"><font size=4px>〔言殺雲之事得止也。〕</font></font><font size=4px>及後當治檻，</font><font size=4px color="#009090"><font size=4px>〔治，直之翻。〕</font></font><font size=4px>上曰：「勿易，因而輯之，以旌直臣！」</font><font size=4px color="#009090"><font size=4px>〔師古曰：輯，與集同；謂補合之也。旌，表也。〕</font></font><font size=4px>

 　　匈奴搜諧單于將入朝；未入塞，病死。弟且莫車立，為車牙若鞮單于；以囊知牙斯為左賢王。</font><font size=4px color="#009090"><font size=4px>〔單，音蟬。且，子余翻。車，尺遮翻。鞮，丁奚翻。〕</font></font><font size=4px>

 　　北地都尉張放到官數月，復徵入侍中。</font><font size=4px color="#009090"><font size=4px>〔復，扶又翻；下同。〕</font></font><font size=4px>太后與上書曰：「前所道尚未效，</font><font size=4px color="#009090"><font size=4px>〔張晏曰：謂太后言，「班侍中，大將軍所舉，宜寵異之。」詳見上卷永始二年。〕</font></font><font size=4px>富平侯反復來，其能默虖！」</font><font size=4px color="#009090"><font size=4px>〔如淳曰：富平侯張放又來，太后安能默然不以為言。〕</font></font><font size=4px>上謝曰：「請今奉詔！」上於是出放為天水屬國都尉；</font><font size=4px color="#009090"><font size=4px>〔地理志，天水屬國都尉，治勇士縣。〕</font></font><font size=4px>引少府許商、光祿勳師丹為光祿大夫，</font><font size=4px color="#009090"><font size=4px>〔姓譜：師，古者掌樂之官，因以為氏。〕</font></font><font size=4px>班伯為水衡都尉，並侍中，皆秩中二千石，每朝東宮，常從；</font><font size=4px color="#009090"><font size=4px>〔從，才用翻。〕</font></font><font size=4px>及大政，俱使諭指於公卿。</font><font size=4px color="#009090"><font size=4px>〔使傳上指以諭公卿也。〕</font></font><font size=4px>上亦稍厭游宴，復脩經書之業；</font><font size=4px color="#009090"><font size=4px>〔上為太子時，好經書；及即位，幸酒，樂宴樂。今出放等，復脩經書業。〕</font></font><font size=4px>太后甚悅。

 　　是歲，左將軍辛慶忌卒。慶忌為國虎臣，</font><font size=4px color="#009090"><font size=4px>〔爪牙扞禦之臣曰虎臣。〕</font></font><font size=4px>遭世承平，匈奴、西域親附，敬其威信。

 　　二年（庚戌，前一一）

 　　春，正月，上行幸甘泉，郊泰畤。三月，行幸河東，祠后土。既祭，行遊龍門，</font><font size=4px color="#009090"><font size=4px>〔師古曰：龍門山，在今蒲州龍門縣北。〕</font></font><font size=4px>登歷觀，</font><font size=4px color="#009090"><font size=4px>〔晉灼曰：歷觀，在河東蒲反縣。師古曰：歷山上有觀。觀，音古玩翻。〕</font></font><font size=4px>陟西岳而歸。</font><font size=4px color="#009090"><font size=4px>〔陟，登也。師古曰：西岳，華山也。〕</font></font><font size=4px>

 　　夏，四月，立廣陵孝王子守為王。</font><font size=4px color="#009090"><font size=4px>〔廣陵孝王霸，厲王胥之子也，元帝初元二年紹封；傳子意，孫護人，薨，無後。今立守以紹封。考異曰：荀紀「守」作「憲」，今從漢書。〕</font></font><font size=4px>

 　　初，烏孫小昆彌安日為降民所殺，諸翕侯大亂；</font><font size=4px color="#009090"><font size=4px>〔降，戶江翻。翕，許及翻。〕</font></font><font size=4px>詔徵故金城太守段會宗為左曹、中郎將、光祿大夫，使安輯烏孫；</font><font size=4px color="#009090"><font size=4px>〔陽朔中，會宗復為西域都護，終更而還，以擅發戊己校尉兵迎康居降者不遂，劾乏興，詔以贖論；拜金城太守，以病免，故曰金城太守。守，式又翻。〕</font></font><font size=4px>立安日弟末振將為小昆彌，</font><font size=4px color="#009090"><font size=4px>〔服虔曰：末振將，人姓名。師古曰：其名也；昆彌之弟，不可別舉姓也。考異曰：烏孫傳以末振將為安日弟，段會宗傳以為兄，「兄」字誤耳。〕</font></font><font size=4px>定其國而還。</font><font size=4px color="#009090"><font size=4px>〔還，從宣翻；又如字。〕</font></font><font size=4px>時大昆彌雌栗靡勇健，末振將恐為所并，使貴人烏日領詐降，刺殺雌栗靡；</font><font size=4px color="#009090"><font size=4px>〔刺，七亦翻。〕</font></font><font size=4px>漢欲以兵討之而未能，遣中郎將段會宗立公主孫伊秩靡為大昆彌。</font><font size=4px color="#009090"><font size=4px>〔公主，謂楚主解憂也。公主之孫，於雌栗靡為季父。〕</font></font><font size=4px>久之，大昆彌、翕侯難栖殺末振將，安日子安犁靡代為小昆彌。漢恨不自誅末振將，復遣段會宗發戊己校尉諸國兵，</font><font size=4px color="#009090"><font size=4px>〔復，扶又翻。校，戶教翻。〕</font></font><font size=4px>即誅末振將太子番丘。</font><font size=4px color="#009090"><font size=4px>〔即，就也。師古曰：番，音盤。〕</font></font><font size=4px>會宗恐大兵入烏孫，驚番丘，亡逃不可得，即留所發兵墊婁地，</font><font size=4px color="#009090"><font size=4px>〔服虔曰：墊，音墊総之墊。鄭氏曰：婁，音羸。師古曰：墊，音丁念翻。婁，音樓。〕</font></font><font size=4px>選精兵三十弩</font><font size=4px color="#009090"><font size=4px>〔李奇曰：三千人，人持一弩。〕</font></font><font size=4px>徑至昆彌所在，召番丘，責以末振將之罪，即手劍擊殺番丘。</font><font size=4px color="#009090"><font size=4px>〔手執劍曰手劍。記檀弓曰：子手弓，子射諸。手，守又翻。〕</font></font><font size=4px>官屬以下驚恐，馳歸。小昆彌安犁靡勒兵數千騎圍會宗，會宗為言來誅之意，</font><font size=4px color="#009090"><font size=4px>〔為言奉天子命來誅番丘之意。為，于偽翻。〕</font></font><font size=4px>「今圍守殺我，如取漢牛一毛耳。</font><font size=4px color="#009090"><font size=4px>〔司馬遷答任安書曰：假令僕伏法受誅，若九牛亡一毛，與螻蟻何異！自諭其身甚微也。〕</font></font><font size=4px>宛王、郅支頭縣槀街，</font><font size=4px color="#009090"><font size=4px>〔宛王事見二十一卷武帝太初三年。郅支事見二十九卷元帝建昭三年。宛，於元翻。〕</font></font><font size=4px>烏孫所知也。」昆彌以下服，曰：「末振將負漢，誅其子可也，獨不可告我，令飲食之邪！」</font><font size=4px color="#009090"><font size=4px>〔師古曰：飲，於禁翻。食，讀曰坔；下同。〕</font></font><font size=4px>會宗曰：「豫告昆彌，逃匿之，為大罪。</font><font size=4px color="#009090"><font size=4px>〔謂豫以誅番丘之事告昆彌，昆彌以叔姪之情必使番丘逃匿，漢欲誅之而昆彌匿之，則於漢為有大罪也。〕</font></font><font size=4px>即飲食以付我，傷骨肉恩。</font><font size=4px color="#009090"><font size=4px>〔若飲食之而使之就死，則於骨肉為傷恩。〕</font></font><font size=4px>故不先告。」昆彌以下號泣罷去。</font><font size=4px color="#009090"><font size=4px>〔號，戶刀翻。〕</font></font><font size=4px>會宗還，奏事，天子賜會宗爵關內侯、黃金百斤。會宗以難栖殺末振將，奏以為堅守都尉。</font><font size=4px color="#009090"><font size=4px>〔烏孫有大將、都尉各一人。以難栖能為雌栗靡復讎，堅守臣節，異於諸翕侯，故以「堅守」二字寵之。〕</font></font><font size=4px>責大祿、大監雌栗靡見殺狀，奪金印、紫綬，更與銅、墨云。</font><font size=4px color="#009090"><font size=4px>〔宣帝甘露三年，大祿大監賜金印、紫綬。〕</font></font><font size=4px>末振將弟卑爰疐</font><font size=4px color="#009090"><font size=4px>〔師古曰：疐，音竹二翻。〕</font></font><font size=4px>本共謀殺大 昆彌，將眾八萬</font><span class="h"><font size=4px>【章：十四行本「厲」下有「餘口」二字；乙十一行本同；孔本同；張校同；退齋校同。】</font></font><font size=4px>北附康居，謀欲借兵兼并兩昆彌；</font><font size=4px color="#009090"><font size=4px>〔卑爰疐自此強，其後 都護孫建襲殺之。將，即亮翻。〕</font></font><font size=4px>漢復遣會宗與都護孫建并力以備之。</font><font size=4px color="#009090"><font size=4px>〔復，扶又翻；下同。〕</font></font><font size=4px>

 　　自烏孫分立兩昆彌，漢用憂勞，且無寧歲。</font><font size=4px color="#009090"><font size=4px>〔分立兩昆彌，見二十七卷宣帝甘露元年。〕</font></font><font size=4px>時康居復遣子侍漢，</font><font size=4px color="#009090"><font size=4px>〔元帝時，康居遣子入侍，陳湯上言其非王子。今復遣子入侍。〕</font></font><font size=4px>貢獻，</font><font size=4px color="#009090"><font size=4px>〔既遣子入侍，而又奉貢也。〕</font></font><font size=4px>都護郭舜上言：</font><font size=4px color="#009090"><font size=4px>〔此時郭舜為都護。平帝元始間，孫建始為都護。上，時掌翻。〕</font></font><font size=4px>「本匈奴盛時，非以兼有烏孫、康居故也；及其稱臣妾，非以失二國也。</font><font size=4px color="#009090"><font size=4px>〔言匈奴之強弱，不繫二國之叛服。〕</font></font><font size=4px>漢雖皆受其質子，然三國內相輸遺，交通如故；</font><font size=4px color="#009090"><font size=4px>〔三國，謂匈奴、烏孫、康居。質，音致。遺，于季翻。〕</font></font><font size=4px>亦相候司，</font><font size=4px color="#009090"><font size=4px>〔司，讀曰伺。〕</font></font><font size=4px>見便則發：合不能相親信，離不能相臣役。以今言之，結配烏孫，竟未有益，反為中國生事。</font><font size=4px color="#009090"><font size=4px>〔謂自武帝以來，以宗室女下嫁烏孫也。為，于偽翻。〕</font></font><font size=4px>然烏孫既結在前，今與匈奴俱稱臣，義不可距。而康居驕黠，訖不肯拜使者；</font><font size=4px color="#009090"><font size=4px>〔師古曰：訖，竟也。黠，戶八翻。〕</font></font><font size=4px>都護吏至其國，坐之烏孫諸使下，王及貴人先飲食已，乃飲啗都護吏，</font><font size=4px color="#009090"><font size=4px>〔師古曰：飲，音於禁翻。啗，音徒濫翻。〕</font></font><font size=4px>故為無所省以夸旁國。</font><font size=4px color="#009090"><font size=4px>〔師古曰：言故不省視漢使也。余謂夸者，自矜耀其能傲漢也。旁國，鄰國也。省，悉井翻。〕</font></font><font size=4px>以此度之，何故遣子入侍﹖其欲賈市，為好辭之，詐也。</font><font size=4px color="#009090"><font size=4px>〔謂特欲行賈以市易，其為好辭者，詐也。度，徒洛翻。賈，音古。〕</font></font><font size=4px>匈奴，百蠻大國，</font><font size=4px color="#009090"><font size=4px>〔師古曰：於百蠻中，最大國也。〕</font></font><font size=4px>今事漢甚備；聞康居不拜，且使單于有悔自卑之意。</font><font size=4px color="#009090"><font size=4px>〔師古曰：言單于見康居不事漢以為高，自以事漢為太卑而悔之也。〕</font></font><font size=4px>宜歸其侍子，絕不復使，</font><font size=4px color="#009090"><font size=4px>〔師古曰：不通使於其國也。使，疏吏翻。〕</font></font><font size=4px>以章漢家不通無禮之國！」</font><span class="h"><font size=4px>【章：顯著也。】</font></font><font size=4px>漢為其新通，</font><font size=4px color="#009090"><font size=4px>〔為，于偽翻。〕</font></font><font size=4px>重致遠人，</font><font size=4px color="#009090"><font size=4px>〔師古曰：以此聲名為重也。〕</font></font><font size=4px>終羈縻不絕。

 　　三年（辛亥、前一○）

 　　春，正月，丙寅，蜀郡岷山崩，</font><font size=4px color="#009090"><font size=4px>〔地理志，岷山，在蜀郡湔氐道西徼外。禹貢所謂岷山導江，即此山也。水經註曰：岷山，即瀆山，水曰瀆水，亦曰汶阜山，在氐道徼外，江水所導也。大江泉源發羊膊嶺下，緣崖散漫，小大百收，殆未濫觴，東南下百餘里，至白馬嶺西，歷天彭關，亦謂之天谷。天彭山兩山相對，其高若闕，謂之天彭門。江水自此以上至微弱，所謂其源濫觴者也。漢元延中，岷山崩，壅江水三日不流，即其處。岷，音武巾翻。〕</font></font><font size=4px>壅江三日，江水竭。劉向大惡之，</font><font size=4px color="#009090"><font size=4px>〔惡，音烏路翻；惡其徵異也。〕</font></font><font size=4px>曰：「昔周岐山崩，三川竭，而幽王亡。</font><font size=4px color="#009090"><font size=4px>〔周幽王二年，三川竭，岐山崩。師古曰：三川，涇、渭、洛也。洛，即漆、沮也。余按幽王時有是異，後卒為犬戎所殺。〕</font></font><font size=4px>岐山者，周所興也。</font><font size=4px color="#009090"><font size=4px>〔周自太王避狄去豳，而邑于岐山之下，周之王業遂興於此。〕</font></font><font size=4px>漢家本起於蜀、漢，</font><font size=4px color="#009090"><font size=4px>〔高帝始王漢中，起兵還定三秦，誅項羽，遂有天下。〕</font></font><font size=4px>今所起之地，山崩川竭，星孛又及攝提、大角，從參至辰，</font><font size=4px color="#009090"><font size=4px>〔天文志：房南眾星曰騎官，左角理，右角將。大角者，天王帝坐庭其兩旁，各有三星鼎足句之，曰攝提。攝提者，直斗杓所指，以建時節，故曰攝提格。晉天文志：參十星，於辰在申。至辰者，至大火也。自氐五度至尾九度，為大火，於辰在卯。如淳曰：孛星尾長及攝提大角，始發於參至辰也。孛，蒲內翻。參，疏簪翻。〕</font></font><font size=4px>殆必亡矣！」

 　　二月，丙午，封淳于長為定陵侯。</font><font size=4px color="#009090"><font size=4px>〔恩澤侯表，定陵侯，國於汝南。〕</font></font><font size=4px>

 　　三月，上行幸雍，祠五畤。

 　　上將大誇胡人以多禽獸，秋，命右扶風發民入南山，西自褒、斜，</font><font size=4px color="#009090"><font size=4px>〔師古曰：褒、斜，南山二谷名。余按自秦川逕南山通漢中，南谷曰褒，北谷曰斜，徑五百里。斜，余遮翻。〕</font></font><font size=4px>東至弘農，</font><font size=4px color="#009090"><font size=4px>〔長安南山連延，東至弘農，今商、虢二州之山皆是也。〕</font></font><font size=4px>南敺漢中，</font><font size=4px color="#009090"><font size=4px>〔敺，與驅同。〕</font></font><font size=4px>張羅罔罝罘，</font><font size=4px color="#009090"><font size=4px>〔罔，與網同，古字通用。罝，音咨邪翻，兔礶也。罘，音房尤翻，翻車大網也。〕</font></font><font size=4px>捕熊羆禽獸，</font><font size=4px color="#009090"><font size=4px>〔熊似豕而大，黑色。羆似熊，黃白色，被髮人立，而絕有力。〕</font></font><font size=4px>載以檻車，輸之長楊射熊館，</font><font size=4px color="#009090"><font size=4px>〔師古曰：長楊宮中有射熊館。〕</font></font><font size=4px>以罔為周阹，</font><font size=4px color="#009090"><font size=4px>〔李奇曰：阹，遮禽獸圍陳也。師古曰：阹，音祛。〕</font></font><font size=4px>縱禽獸其中，令胡人手搏之，自取其獲，上親臨觀焉。</font><font size=4px color="#009090"><font size=4px>〔考異曰：成紀，「元延二年冬，行幸長楊宮，從胡客大校獵，宿萯陽宮，賜從官。」胡旦用之。按揚雄傳：祀甘泉、河東之歲，十二月，羽獵，雄上校獵賦；明年，從至射熊館還，上長楊賦。然則從胡客校獵當在今年；紀因去年冬有羽獵事，致此誤耳。〕</font></font><font size=4px>

 　　四年（壬子、前九）

 　　春，正月，上行幸甘泉，郊泰畤。

 　　中山王興、定陶王欣皆來朝，</font><font size=4px color="#009090"><font size=4px>〔興，帝少弟。欣，帝弟定陶共王康之子。朝，直遙翻。〕</font></font><font size=4px>中山王獨從傅，定陶王盡從傅、相、中尉。</font><font size=4px color="#009090"><font size=4px>〔師古曰：三官皆從王入朝。相，息亮翻。〕</font></font><font size=4px>上怪之，以問定陶王，對曰：「令：諸侯王朝，得從其國二千石。傅、相、中尉，皆國二千石，故盡從之。」上令誦詩，通習，能說。</font><font size=4px color="#009090"><font size=4px>〔師古曰：說其義也。〕</font></font><font size=4px>他日，問中山王：「獨從傅在何法令﹖」不能對；令誦尚書，又廢；</font><font size=4px color="#009090"><font size=4px>〔師古曰：中忘之也。法令，力政翻。令誦，力呈翻。〕</font></font><font size=4px>及賜食於前，後飽；起下，韈係解。</font><font size=4px color="#009090"><font size=4px>〔師古曰：食而獨在後飽；及起，又韈係解也。韈，音武伐翻。余謂賜食於君前，禮主於敬，食而獨後，又致飽而止，皆非敬也。及起而降階，韈係解而不知，是皆不能執禮。夫禮，所以固人肌膚之會，筋骸之束也。韈，足衣也；係，所以結韈。〕</font></font><font size=4px>帝由此以為不能，而賢定陶王，數稱其材。</font><font size=4px color="#009090"><font size=4px>〔數，所角翻。〕</font></font><font size=4px>是時諸侯王唯二人於帝為至親，定陶王祖母傅太后隨王來朝，</font><font size=4px color="#009090"><font size=4px>〔傅太后，元帝傅昭儀，定陶共王母也；隨共王就國，為定陶太后。〕</font></font><font size=4px>私賂遺趙皇后、昭儀及票騎將軍王根。</font><font size=4px color="#009090"><font size=4px>〔遺，于季翻。票，匹妙翻。〕</font></font><font size=4px>后、昭儀、根見上無子，亦欲豫自結，為長久計，皆更稱定陶王，</font><font size=4px color="#009090"><font size=4px>〔迭互稱其材美也。師古曰：更，工衡翻。〕</font></font><font size=4px>勸帝以為嗣。帝亦自美其材，為加元服而遣之，</font><font size=4px color="#009090"><font size=4px>〔師古曰：為之冠也。為，于偽翻。〕</font></font><font size=4px>時年十七矣。

 　　三月，上行幸河東，祠后土。

 　　隕石于關東二。</font><font size=4px color="#009090"><font size=4px>〔據漢書，「關東」當作「都關」。師古曰：都關，山陽之縣。〕</font></font><font size=4px>

 　　王根薦谷永，徵入，為大司農。</font><font size=4px color="#009090"><font size=4px>〔自北地太守徵入。〕</font></font><font size=4px>永前後所上四十餘事，</font><font size=4px color="#009090"><font size=4px>〔上，時掌翻。〕</font></font><font size=4px>略相反覆，專攻上身與後宮而已；黨於王氏，上亦知之，不甚親信也。為大司農歲餘，病；滿三月，上不賜告，即時免。</font><font size=4px color="#009090"><font size=4px>〔故事，公卿病，輒賜告；上以其黨於王氏，故即時免。〕</font></font><font size=4px>數月，卒。</font><font size=4px color="#009090"><font size=4px>〔史終言之。〕</font></font><font size=4px>

 　　綏和元年（癸丑、前八）

 　　春，正月，大赦天下。

 　　上召丞相翟方進、御史大夫孔光、右將軍廉褒、後將軍朱博入禁中，</font><font size=4px color="#009090"><font size=4px>〔票騎將軍王根先勸帝立定陶王為嗣，漢書孔光傳先書根勸立定陶王事，下即書召方進、光、褒、博入禁中。通鑑因之，亦不書根。今但以下文觀之，根亦召入禁中也。〕</font></font><font size=4px>議「中山、定陶王誰宜為嗣者﹖」方進、根、褒、博皆以為：「定陶王，帝弟之子。禮曰：『昆弟之子，猶子也。為其後者，為之子也。』</font><font size=4px color="#009090"><font size=4px>〔昆弟之子，視猶子也。以弟之子為兄後，則為兄之子矣。公羊春秋：成十五年，仲嬰齊卒。此公孫嬰齊也，曷為謂之仲嬰齊﹖為兄後也，為後兄，則曷為謂之仲嬰齊﹖為人後者，為之子也。為其子則其稱仲何﹖孫以王父字為氏也。〕</font></font><font size=4px>定陶王宜為嗣。」光獨以為：「禮，立嗣以親。</font><font size=4px color="#009090"><font size=4px>〔謂兄、弟，同父之親子；其親親於兄弟之子。〕</font></font><font size=4px>以尚書盤庚殷之及王為比，兄終弟及。</font><font size=4px color="#009090"><font size=4px>〔兄終弟及，殷法也。殷自外丙、仲壬至盤庚；率多兄弟代立，而尚書無文；光所引蓋今文尚書也。師古曰：比，音必寐翻；余謂當如字讀。〕</font></font><font size=4px>中山王，先帝之子，帝親弟，宜為嗣。」上以「中山王不材；又禮，兄弟不得相入廟，」</font><font size=4px color="#009090"><font size=4px>〔父為昭，子為穆，則兄弟不得相入廟也。〕</font></font><font size=4px>不從光議。二月，癸丑，詔立定陶王欣為皇太子，封中山王舅諫大夫馮參為宜鄉侯，益中山國三萬戶，以慰其意；</font><font size=4px color="#009090"><font size=4px>〔師古曰：以不得繼統為帝之後，恐其怨恨。〕</font></font><font size=4px>使執金吾任宏守大鴻臚，持節徵定陶王。</font><font size=4px color="#009090"><font size=4px>〔大鴻臚，掌諸侯，故任宏守大鴻臚之官以徵定陶王。守，權守也。任，音壬。臚，陵如翻。〕</font></font><font size=4px>定陶王謝曰：「臣材質不足以假充太子之宮；</font><font size=4px color="#009090"><font size=4px>〔師古曰：謙不言為太子，故云假充，若元非正。余謂王謝意，蓋以將有皇嗣，今為太子特假充耳。〕</font></font><font size=4px>臣願且得留國邸，旦夕奉問起居，</font><font size=4px color="#009090"><font size=4px>〔謂昏定晨省。記曰：文王之為世子也，朝於王季日三，雞初鳴而衣服，至于寢門外，問內豎之御者曰：「今日安否何如﹖」內豎曰：「安。」文王乃喜。及日中又至，亦如之。及莫再至，亦如之。其有不安節，則內豎以告文王，文王色憂，行不能正履。此旦夕問起居之禮也。國邸，謂定陶國邸也。〕</font></font><font size=4px>俟有聖嗣，歸國守藩。」書奏，天子報「聞」。</font><font size=4px color="#009090"><font size=4px>〔報聞，報已覽其書，而不從其請也。〕</font></font><font size=4px>戊午，孔光以議不合意，左遷廷尉；何武為御史大夫。</font><font size=4px color="#009090"><font size=4px>〔光左遷廷尉，而何武自廷尉為御史大夫。〕</font></font><font size=4px>

 　　初，詔求殷後，分散為十餘姓，</font><font size=4px color="#009090"><font size=4px>〔殷，子姓也，其後為宋、為孔、為華、為戴、為桓、為向、為樂等姓。〕</font></font><font size=4px>推求其嫡，不能得。匡衡、梅福皆以為宜封孔子世為湯後，</font><font size=4px color="#009090"><font size=4px>〔匡衡議，以為王者存二王後，所以尊其先王而通三統也。其犯誅絕之罪者，絕而更封他親為始封君，上承其王者之始祖。春秋之義，諸侯不能守其社稷者絕。今宋國已不守其統而失國矣，則宜更立殷後為始封君而上承湯統；非當繼宋之絕侯也，宜明得殷後而已。今之故宋，推求其嫡，久遠不可得；雖得其嫡，嫡之先已絕，不當得立禮。孔子曰：「丘，殷人也。」先師所傳，宜以孔子世為湯後。此元帝時議也；是時梅福復言之。〕</font></font><font size=4px>上從之，封孔吉為殷紹嘉侯。</font><font size=4px color="#009090"><font size=4px>〔恩澤侯表：殷紹嘉侯，國於沛。〕</font></font><font size=4px>三月，與周承休侯皆進爵為公，地各百里。

 　　匈奴車牙單于死；弟囊知牙斯立，為烏珠留若鞮單于。烏珠留單于立，以弟樂為左賢王，輿為右賢王，</font><font size=4px color="#009090"><font size=4px>〔樂，呼韓邪單于大閼氏之子。輿，第五閼氏之子。〕</font></font><font size=4px>漢遣中郎將夏侯藩、副校尉韓容使匈奴。

 　　或說王根曰：</font><font size=4px color="#009090"><font size=4px>〔說，輸芮翻。〕</font></font><font size=4px>「匈奴有斗入漢地，直張掖郡。</font><font size=4px color="#009090"><font size=4px>〔師古曰：斗，絕也；地之斗曲入漢界者也。直，當也。〕</font></font><font size=4px>生奇材箭竿、鷲羽；</font><font size=4px color="#009090"><font size=4px>〔師古曰：鷲，大鵰也，黃頭赤目，其羽可為箭。竿，音工旱翻。鷲，音就。余按鷲羽可為箭翎也。山海經曰：景山多鷲，黑色多力，所謂皁鵰是也。〕</font></font><font size=4px>如得之，於邊甚饒，國家有廣地之實，將軍顯功垂於無窮！」根為上言其利，</font><font size=4px color="#009090"><font size=4px>〔言得此地為中國利也。為，于偽翻；下同。〕</font></font><font size=4px>上直欲從單于求之，</font><font size=4px color="#009090"><font size=4px>〔師古曰：直，猶正也。余謂直，徑直也。〕</font></font><font size=4px>為有不得，傷命損威。</font><font size=4px color="#009090"><font size=4px>〔師古曰：詔命不行為傷命。余謂天子之命不行於夷狄為損中國之威。〕</font></font><font size=4px>根即但以上指曉藩。令從藩所說而求之。</font><font size=4px color="#009090"><font size=4px>〔師古曰：自以藩意說單于而求之。說，輸芮翻；下同。〕</font></font><font size=4px>藩至匈奴，以語次說單于曰：</font><font size=4px color="#009090"><font size=4px>〔語次，交語之次也。〕</font></font><font size=4px>「竊見匈奴斗入漢地，直張掖郡，漢三都尉居塞上，士卒數百人，寒苦，候望久勞，</font><font size=4px color="#009090"><font size=4px>〔張掖兩都尉，一治日勒澤索谷，一治居延；又有農都尉，治番和：是為三都尉。師古曰：澤，音鐸。索，音先各翻。如淳曰：番，音盤。〕</font></font><font size=4px>單于宜上書獻此地，直斷割之，</font><font size=4px color="#009090"><font size=4px>〔謂從直割地，以其斗入者與漢也。斷，丁管翻。上，時掌翻；下同。〕</font></font><font size=4px>省兩都尉士卒數百人，以復天子厚恩，</font><font size=4px color="#009090"><font size=4px>〔師古曰：復，亦報也。〕</font></font><font size=4px>其報必大。」</font><font size=4px color="#009090"><font size=4px>〔師古曰：漢得此地，必厚報單于。〕</font></font><font size=4px>單于曰：「此天子詔語邪，</font><font size=4px color="#009090"><font size=4px>〔邪，音耶，疑未定之辭。〕</font></font><font size=4px>將從使者所求也﹖」藩曰：「詔指也；然藩亦為單于畫善計耳。」</font><font size=4px color="#009090"><font size=4px>〔為，于偽翻。〕</font></font><font size=4px>單于曰：「此溫偶駼王所居地也，</font><font size=4px color="#009090"><font size=4px>〔師古曰：偶，音五口翻。駼，音塗；下同。余按後漢書，匈奴有溫禺犢王。班固燕然銘曰：斬溫禺以釁鼓，血尸逐染鍔。意溫偶即溫禺也，後人妄加「禺」旁從「人」耳；當讀曰禺。〕</font></font><font size=4px>未曉其形狀所生，請遣使問之。」</font><font size=4px color="#009090"><font size=4px>〔形狀，謂地形之夷險，可割與不可割之狀也。師古曰：所生，謂山之所生草木、鳥獸為用者。〕</font></font><font size=4px>

 　　藩、容歸漢後，復使匈奴，</font><font size=4px color="#009090"><font size=4px>〔復，扶又翻。〕</font></font><font size=4px>至則求地。單于曰：「父兄傳五世，</font><font size=4px color="#009090"><font size=4px>〔呼韓邪傳其長子復株絫，復株絫傳其弟搜諧，搜諧又傳其弟車牙，車牙傳之囊知牙斯，是為五世。〕</font></font><font size=4px>漢不求此地，至知獨求，何也﹖</font><font size=4px color="#009090"><font size=4px>〔單于名囊知牙斯。王莽專政，諷其慕中國不二名，始名知。史從簡便，因以單名書於此。〕</font></font><font size=4px>已問溫偶駼王，匈奴西邊諸侯作穹廬及車，皆仰此山材木，</font><font size=4px color="#009090"><font size=4px>〔師古曰：謂諸小王為諸侯，效中國之言耳。仰，音牛向翻。〕</font></font><font size=4px>且先父地，不敢失也。」</font><font size=4px color="#009090"><font size=4px>〔先父，謂呼韓邪。〕</font></font><font size=4px>藩還，遷太原太守。單于遣使上書，以藩求地狀聞。</font><font size=4px color="#009090"><font size=4px>〔守，式又翻。使，疏吏翻。〕</font></font><font size=4px>詔報單于：</font><span class="h"><font size=4px>【章：十四行本「于」下有「曰」字；乙十一行本同；孔本同。】</font></font><font size=4px>「藩擅稱詔，從單于求地，法當死；更大赦二，</font><font size=4px color="#009090"><font size=4px>〔余按是年後至明年哀帝即位，大赦。又明年，改元，赦。昭云更大赦二，以此知夏侯藩再使匈奴，必在建平初。師古曰：更，經也；音工衡翻。〕</font></font><font size=4px>今徙藩為濟南太守，不令當匈奴。」</font><font size=4px color="#009090"><font size=4px>〔濟，子禮翻。〕</font></font><font size=4px>

 　　初，太子之幼也，王祖母傅太后躬自養視；</font><font size=4px color="#009090"><font size=4px>〔在定陶國時也。〕</font></font><font size=4px>及為太子，詔傅太后、</font><span class="h"><font size=4px>【章：十四行本「后」下有「與太子母」四字；乙十一行本同；孔本同；退齋校同。】</font></font><font size=4px>丁姬自居定陶國邸，</font><font size=4px color="#009090"><font size=4px>〔丁姬事定陶共王，實生太子。〕</font></font><font size=4px>不得相見。頃之，王太后欲令傅太后、丁姬十日一至太子家，帝曰：「太子承正統，當共養陛下，</font><font size=4px color="#009090"><font size=4px>〔漢亦稱太后為陛下；後世多稱殿下，唯臨朝乃稱陛下。共，音居用翻。養，音弋尚翻。〕</font></font><font size=4px>不得復顧私親。」</font><font size=4px color="#009090"><font size=4px>〔此私親，謂傅太后、丁姬。復，扶又翻；下同。〕</font></font><font size=4px>王太后曰：「太子小而傅太后抱養之；今至太子家，以乳母恩耳，</font><font size=4px color="#009090"><font size=4px>〔謂抱養太子，恩猶乳母也。〕</font></font><font size=4px>不足有所妨！」於是令傅太后得至太子家；丁姬以不養太子，獨不得。

 　　衛尉、侍中淳于長有寵於上，大見信用，貴傾公卿，外交諸侯、牧、守，賂遺、</font><font size=4px color="#009090"><font size=4px>〔牧，州牧也。守，郡守也。遺，于季翻；下同。〕</font></font><font size=4px>賞賜累鉅萬，淫於聲色。</font><font size=4px color="#009090"><font size=4px>〔淫，過也，放也。〕</font></font><font size=4px>許后姊荩為龍雒思侯夫人，</font><font size=4px color="#009090"><font size=4px>〔龍雒思侯韓寶，增子也。晉灼曰：荩，音靡。余按韓寶已死，故書諡。諡法：外內思索曰思；追悔前過曰思。〕</font></font><font size=4px>寡居；長與荩私通，因取為小妻。</font><font size=4px color="#009090"><font size=4px>〔荩雖皇后之姊，列侯之夫人，淫放失身於長，而長自有正室，故為小妻。記曰：聘則為妻，奔則為妾。婦人女子之持身，不可不慎也。〕</font></font><font size=4px>許后時居長安宮，</font><font size=4px color="#009090"><font size=4px>〔許后廢，徙昭臺宮；歲餘，還徙長安宮。師古曰：三輔黃圖，林光宮中有長安宮。〕</font></font><font size=4px>因荩賂遺長，欲求復為婕妤。長受許后金錢乘輿、服御物前後千餘萬，</font><font size=4px color="#009090"><font size=4px>〔乘，繩證翻。〕</font></font><font size=4px>詐許為白上，立為左皇后。</font><font size=4px color="#009090"><font size=4px>〔許為，于偽翻。〕</font></font><font size=4px>荩每入長安宮，輒與荩書，戲侮許后，嫚易無不言；</font><font size=4px color="#009090"><font size=4px>〔師古曰：嫚，褻汙也。易，輕也。易，音弋豉翻。〕</font></font><font size=4px>交通書記，賂遺連年。

 　　時曲陽侯根輔政，久病，數乞骸骨。</font><font size=4px color="#009090"><font size=4px>〔數，所角翻。〕</font></font><font size=4px>長以外親居九卿位，</font><font size=4px color="#009090"><font size=4px>〔長，太后姊子，於帝室為外家之親。〕</font></font><font size=4px>次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：「長見將軍久病意喜，自以當代輔政，至對衣冠議語署置；」</font><font size=4px color="#009090"><font size=4px>〔衣冠，當時士大夫及貴游子弟也。師古曰：自謂當輔政，故豫言某人為某 官，某人主某事。〕</font></font><font size=4px>具言其罪過。根怒曰：「即如是，何不白也！」莽曰：「未知將軍意，故未敢言！」根曰：「趣白東宮！」</font><font size=4px color="#009090"><font size=4px>〔東宮，太后宮。師古曰：趣，讀曰 促。〕</font></font><font size=4px>莽求見太后，具言長驕佚，欲代曲陽侯；私與長定貴人姊通，受取其衣物。太后亦怒曰：「兒至如此！</font><font size=4px color="#009090"><font size=4px>〔長，太后姊子，故呼為兒。〕</font></font><font size=4px>往，白之帝！」莽白上；上以太后故，免長官，勿治罪，遣就國。</font><font size=4px color="#009090"><font size=4px>〔就定陵侯國。治，直之翻。〕</font></font><font size=4px>

 　　初，紅陽侯立不得輔政，疑為長毀譖，常怨毒長；</font><font size=4px color="#009090"><font size=4px>〔毒，苦也，痛也；怨之甚也。〕</font></font><font size=4px>上知之。及長當就國，立嗣子融從長請車騎，</font><font size=4px color="#009090"><font size=4px>〔以長當就國，所常從車騎無所用，故請之。師古曰：嗣子，謂適長子當為嗣者也。〕</font></font><font size=4px>長以珍寶因融重遺立。立因上封事，為長求留</font><font size=4px color="#009090"><font size=4px>〔上，時掌翻。為，于偽翻。〕</font></font><font size=4px>曰：「陛下既託文以皇太后故，</font><font size=4px color="#009090"><font size=4px>〔蘇林曰：託於詔文也。〕</font></font><font size=4px>誠不可更有他計。</font><font size=4px color="#009090"><font size=4px>〔師古曰：言不宜遣長就國。〕</font></font><font size=4px>於是天子疑焉，</font><font size=4px color="#009090"><font size=4px>〔帝知立素怨長，今為長上封事求留，疑心於是而起。〕</font></font><font size=4px>下有司按驗。</font><font size=4px color="#009090"><font size=4px>〔下，戶稼翻；下同。〕</font></font><font size=4px>吏捕融，立令融自殺以滅口。</font><font size=4px color="#009090"><font size=4px>〔恐融就吏而事泄，故令其自殺以滅口。〕</font></font><font size=4px>上愈疑其有大姦，遂逮長繫洛陽詔獄，</font><font size=4px color="#009090"><font size=4px>〔凡詔所繫治皆為詔獄，非必洛陽先有詔獄也。〕</font></font><font size=4px>窮治。</font><font size=4px color="#009090"><font size=4px>〔考鞠以窮 其姦也。〕</font></font><font size=4px>長具服戲侮長定宮，謀立左皇后，罪至大逆，死獄中。妻子當坐者徙合浦；母若歸故郡。</font><font size=4px color="#009090"><font size=4px>〔長母若，即王太后姊，故居魏郡元城。師古曰：若者，其母 名。〕</font></font><font size=4px>上使廷尉孔光持節賜廢后藥，自殺。丞相方進復劾奏「紅陽侯立，狡猾不道，</font><font size=4px color="#009090"><font size=4px>〔師古曰：狡，狂也。猾，亂也。復，扶又翻。〕</font></font><font size=4px>請下獄。」上曰：「紅陽侯， 朕之舅，不忍致法；遣就國。」於是方進復奏立黨友後將軍朱博、鉅鹿太守孫閎；皆免官，與故光祿大夫陳 咸皆歸故郡。</font><font size=4px color="#009090"><font size=4px>〔朱博，杜陵人；孫閎亦京師世家；陳咸本沛郡相人。據漢書翟方進傳，則博、閎免官，獨咸歸故郡耳。「與」字、「皆」字衍。元延元年，咸免光祿 大夫，故稱故。〕</font></font><font size=4px>咸自知廢錮，以憂死。

 　　方進智能有餘，兼通文法吏事，以儒雅緣飾，</font><span class="h"><font size=4px>【章：十四行本「飾」下有「法律」二字；乙十一行本同；孔本同；張校同。】</font></font><font size=4px></font><font size=4px color="#009090"><font size=4px>〔師古曰：緣飾，譬之於衣，加純緣者。純，音之允翻。〕</font></font><font size=4px>號為通明相，</font><font size=4px color="#009090"><font size=4px>〔相，息亮翻。〕</font></font><font size=4px>天子器重之；又善求人主微指，</font><font size=4px color="#009090"><font size=4px>〔微指，謂上意所嚮，未著見於外者。〕</font></font><font size=4px>奏事無不當意。方淳于長用事，方進獨與長交，稱薦之；</font><font size=4px color="#009090"><font size=4px>〔據方進傳，長初用事，方進獨與長交。及長寵盛，與之交者不獨一方進矣。〕</font></font><font size=4px>及長坐大逆誅，上以方進大臣，為之隱諱，</font><font size=4px color="#009090"><font size=4px>〔為，于偽翻。〕</font></font><font size=4px>方進內慚，上疏</font><span class="h"><font size=4px>【章：十四行本「疏」下有「謝罪」二字；乙十一行本同；孔本同；張校同；退齋校同。】</font></font><font size=4px>乞骸骨。</font><font size=4px color="#009090"><font size=4px>〔上，時掌翻。〕</font></font><font size=4px>上報曰：「定陵侯長已伏其辜，君雖交通，傳不云乎！『朝過夕改，君子與之，』</font><font size=4px color="#009090"><font size=4px>〔師古曰：與，許也。余謂此蓋論語傳。傳，音直戀翻。〕</font></font><font size=4px>君何疑焉！其專心壹意，毋怠醫藥，以自持。」方進起視事，復條奏長所厚善京兆尹孫寶、右扶風蕭育、刺史二千石以上，免二十餘人。</font><font size=4px color="#009090"><font size=4px>〔孫寶、蕭育，皆能吏也。以急於求進，比匪人以得罪，是以君子慎交。〕</font></font><font size=4px>函谷都尉、建平侯杜業，素與方進不平，</font><font size=4px color="#009090"><font size=4px>〔函谷關置都尉，以譏出入。業，杜延年之孫，素不事權貴，與翟方進、淳于長皆不平。〕</font></font><font size=4px>方進奏「業受紅陽侯書聽請，不敬，」免，就國。</font><font size=4px color="#009090"><font size=4px>〔據業傳，業與淳于長不平，長當就國，紅陽侯立與業書屬之，勿復用前事相侵。長出關後，罪復發，下洛陽獄，丞相史搜得紅陽侯書，奏業聽請，不敬。服虔曰：受立屬請為不敬。〕</font></font><font size=4px>

 　　上以莽首發大姦，稱其忠直；王根因薦莽自代。丙寅，以莽為大司馬，年時三十八。莽既拔出同列，繼四父而輔政，</font><font size=4px color="#009090"><font size=4px>〔師古曰：鳳、商、音、根四人皆為大司馬，而莽之諸父也。〕</font></font><font size=4px>欲令名譽過前人，遂克己不倦。聘諸賢良以為掾、史、賞賜、邑錢悉享士；</font><font size=4px color="#009090"><font size=4px>〔邑錢，封邑所入之錢也。掾，俞絹翻。〕</font></font><font size=4px>愈為儉約，母病，公卿列侯遣夫人問疾，莽妻迎之，衣不曳地，布蔽膝，</font><font size=4px color="#009090"><font size=4px>〔蔽膝，坆也；亦曰韍。鄭玄曰：韍，太古蔽膝之象。〕</font></font><font size=4px>見之者以為僮，使問，知其夫人。</font><font size=4px color="#009090"><font size=4px>〔此下，依漢書有「皆驚」二字，文意乃足。他本皆有此二字。〕</font></font><font size=4px>其飾名如此。

 　　丞相方進、大司空武奏言：「春秋之義，用貴治賤，不以卑臨尊。</font><font size=4px color="#009090"><font size=4px>〔春秋首止之會，殊會王世子，世子貴也。宋之盟，楚駕晉而書先晉，黃池之會，吳主會而書先晉，不以卑臨尊也。治，直之翻。〕</font></font><font size=4px>刺史位下大夫而臨二千石，</font><font size=4px color="#009090"><font size=4px>〔刺史六百石，下大夫之秩也；其朝位亦班於下大夫。〕</font></font><font size=4px>輕重不相準。臣請罷刺史，更置州牧以應古制！」</font><font size=4px color="#009090"><font size=4px>〔古制九州，一為畿內，八州八伯，以統諸侯之國。今請置州牧以應古州伯之制。更，工衡翻；下同。〕</font></font><font size=4px>十二月，罷刺史，更置州牧，秩二千石。

 　　犍為郡於水濱得古磐十六枚，</font><font size=4px color="#009090"><font size=4px>〔師古曰：濱，水箧也；音賓。說文曰：磬，樂石也。古者毋句氏作磐，後或以玉為之。犍，居言翻。〕</font></font><font size=4px>議者以為善祥。劉向因是說上：「宜興辟雍，</font><font size=4px color="#009090"><font size=4px>〔記王制：天子之學曰辟雍。鄭玄曰：辟，明也。雍，和也。所以明和天下。說，輸芮翻。〕</font></font><font size=4px>設庠序，</font><font size=4px color="#009090"><font size=4px>〔古者黨有庠，遂有序。庠者，養也。序者，教也。〕</font></font><font size=4px>陳禮樂，隆雅頌之聲，盛揖讓之容，以風化天下。如此而不治者，未之有也。</font><font size=4px color="#009090"><font size=4px>〔治，直吏翻。〕</font></font><font size=4px>或曰：不能具禮。</font><font size=4px color="#009090"><font size=4px>〔師古曰：或曰者，劉向設為難者之言，而後答釋也。〕</font></font><font size=4px>禮以養人為本，如有過差，</font><font size=4px color="#009090"><font size=4px>〔師古曰：過差，猶失錯也。〕</font></font><font size=4px>是過而養人也。刑罰之過或至死傷，今之刑非皋陶之法也，而有司請定法，削則削，筆則筆，</font><font size=4px color="#009090"><font size=4px>〔服虔曰：言隨君意也。師古曰：削者，言有所刪去，以刀削簡牘也。筆者，謂有所增益，以筆就而書也。〕</font></font><font size=4px>救時務也。至於禮樂，則曰不敢，是敢於殺人、不敢於養人也。為其俎豆、管絃之間小不備，</font><font size=4px color="#009090"><font size=4px>〔為，于偽翻。〕</font></font><font size=4px>因是絕而不為，是去小不備而就大不備，惑莫甚焉！</font><font size=4px color="#009090"><font size=4px>〔為其不能具禮廢禮，是去小不備而就大不備也。俎，祭器，如几，盛牲體者也。豆，似籩，亦所以盛肉。籩用竹而豆用木。管，笙、蕭之屬也。絃，琴、瑟之屬也。〕</font></font><font size=4px>夫教化之比於刑法，刑法輕，是舍所重而急所輕也。</font><font size=4px color="#009090"><font size=4px>〔師古曰：舍，廢也。舍，讀曰捨。〕</font></font><font size=4px>教化，所恃以為治也；刑法，所以助治也；</font><font size=4px color="#009090"><font size=4px>〔治，直吏翻。〕</font></font><font size=4px>今廢所恃而獨立其所助，非所以致太平也。自京師有誖逆不順之子孫，</font><font size=4px color="#009090"><font size=4px>〔師古曰：誖，乖也；音布內翻。〕</font></font><font size=4px>至於陷大辟，受刑戮者不絕，由不習五常之道也。</font><font size=4px color="#009090"><font size=4px>〔師古曰：五常，仁、義、禮、智、信，人性之所常行也。辟，毗亦翻。〕</font></font><font size=4px>夫承千歲之衰周，繼暴秦之餘敝，民漸漬惡俗，貪饕險詖，不閑義理，</font><font size=4px color="#009090"><font size=4px>〔漸，子廉翻。師古曰：貪甚曰饕。言行險曰詖。饕，音吐高翻。詖，音彼義翻。閑，習也。〕</font></font><font size=4px>不示以大化而獨敺以刑罰，</font><font size=4px color="#009090"><font size=4px>〔敺，讀與驅同。〕</font></font><font size=4px>終已不改！」帝以向言下公卿議，</font><font size=4px color="#009090"><font size=4px>〔下，遐稼翻。〕</font></font><font size=4px>丞相、大司空奏請立辟廱，按行長安城南營表；未作而罷。</font><font size=4px color="#009090"><font size=4px>〔師古曰：營，度地也。表，立標也。行，下孟翻。〕</font></font><font size=4px>時又有言「孔子布衣，養徒三千人，今天下太學弟子少。」</font><font size=4px color="#009090"><font size=4px>〔詩沼翻。〕</font></font><font size=4px>於是增弟子員三千人；歲餘，復如故。</font><font size=4px color="#009090"><font size=4px>〔元帝設弟子員千人。〕</font></font><font size=4px>

 　　劉向自見得信於上，故常顯訟宗室，譏刺王氏及在位大臣，其言多病切，發於至誠。上數欲用向為九卿，</font><font size=4px color="#009090"><font size=4px>〔數，所角翻。〕</font></font><font size=4px>輒不為王氏居位者及丞相、御史所持，</font><font size=4px color="#009090"><font size=4px>〔師古曰：持，謂扶持佐助也。〕</font></font><font size=4px>故終不遷，居列大夫官前後三十餘年而卒。後十三歲而王氏代漢。 
</font><!--/HTMLBUILERPART0--><font size=4px>