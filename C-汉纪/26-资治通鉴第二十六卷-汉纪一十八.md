<font size=4px>　　汉纪十八　起上章涒滩，尽玄黓阉茂，凡三年。

 　　中宗孝宣皇帝中

 　　神爵元年（庚申、前六一年）</font><font size=4px color="#009090"><font size=4px>〔以神爵降集纪元。〕</font></font><font size=4px>

 　　春，正月，上始行幸甘泉，郊泰畤；三月，行幸河东，祠后土。上颇修武帝故事，谨斋祀之礼，以方士言增置神祠；</font><font size=4px color="#009090"><font size=4px>〔时以方士言，为随侯剑、宝玉、宝璧、周康宝鼎立四祠于未央宫中。又祠大室山于即墨，三户山于下密；祠天封苑火井于鸿门；又立岁星、辰星、太白、荧惑、南斗祠于长安城旁；又祠参山八神于曲城，蓬山石社、石鼓于临朐，之罘山于腄，成山于不夜，莱山于黄；成山祠日，莱山祠月，又祠四时于琅邪，蚩尤于寿良。京师近县，祠鄠则有劳谷、五床山、日、月、五帝、仙人、玉女祠；云阳有径路神祠；又立五龙山仙人祠及黄帝、天神帝、原水凡四祠于肤施。〕</font></font><font size=4px>闻益州有金马、碧鸡之神，可醮祭而致，</font><font size=4px color="#009090"><font size=4px>〔后汉志：越巂郡青蛉县禺同山，俗谓有金马、碧鸡。如淳曰：金形似马，碧形似鸡。水经注曰：禺同山神有金马、碧鸡，光景儵忽。醮，即召翻。〕</font></font><font size=4px>于是遣谏大夫蜀郡王褒使持节而求之。</font><font size=4px color="#009090"><font size=4px>〔使，疏吏翻。〕</font></font><font size=4px>

 　　初，上闻褒有俊才，召见，</font><font size=4px color="#009090"><font size=4px>〔见，贤遍翻。〕</font></font><font size=4px>使为圣主得贤臣颂。其辞曰："夫贤者，国家之器用也。所任贤，则趋舍省而功施普；</font><font size=4px color="#009090"><font size=4px>〔师古曰：趋，读曰趣。普，博也。趋，七喻翻。舍，读曰舍。施，式智翻。〕</font></font><font size=4px>器用利，则用力少而就效众。故工人之用钝器也，劳筋苦骨，终日矻矻；</font><font size=4px color="#009090"><font size=4px>〔应劭曰：矻矻，劳极貌；如淳曰：健作貌。师古曰：如说是也。矻，口骨翻。〕</font></font><font size=4px>及至巧冶铸干将，</font><font size=4px color="#009090"><font size=4px>〔干将，吴宝剑名，阖庐所铸。〕</font></font><font size=4px>使离娄督绳，公输削墨，</font><font size=4px color="#009090"><font size=4px>〔张晏曰：离娄，黄帝时明目者也。应劭曰：公输，鲁般，性巧者也。师古曰：督，察视也。〕</font></font><font size=4px>虽崇台五层、延袤百丈而不溷者，工用相得也。</font><font size=4px color="#009090"><font size=4px>〔师古曰：溷，乱也，音胡顿翻。〕</font></font><font size=4px>庸人之御驽马，亦伤吻、敝策而不进于行；</font><font size=4px color="#009090"><font size=4px>〔师古曰：吻，口角也。策，所以击马。〕</font></font><font size=4px>及至驾啮膝、骖乘旦，</font><font size=4px color="#009090"><font size=4px>〔孟康曰：良马低头，口至膝，故曰啮膝。张晏曰：驾则旦至，故曰乘旦。乘，食证翻。〕</font></font><font size=4px>王良执靶，</font><font size=4px color="#009090"><font size=4px>〔张晏曰：王良，邮无恤，字伯乐。晋灼曰：靶，音霸；谓辔也。师古曰：参验左氏传及国语、孟子，邮无恤、邮良、刘无止、王良，总一人也。楚辞云：骥踌躇于敝辇，遇孙阳而得代。王逸云：孙阳，伯乐姓名也。列子云：伯乐，秦穆公时人。考其年代，不相当。张说云良字伯乐，斯失之矣。〕</font></font><font size=4px>韩哀附舆，</font><font size=4px color="#009090"><font size=4px>〔应劭曰：世本：韩哀作御。师古曰：宋衷云：韩哀，韩哀侯也。时已有御，此复言作者，加其精巧也。然则善御者耳，非始作也。〕</font></font><font size=4px>周流八极，万里一息，何其辽哉？人马相得也。故服絺綌之凉者，不苦盛暑之郁焕；袭貂狐之暖者，不忧至寒之凄怆。</font><font size=4px color="#009090"><font size=4px>〔师古曰：郁，热气也。燠，温也。凄怆，寒冷也。燠，于六翻。暖，乃短翻。〕</font></font><font size=4px>何则？有其具者易其备。贤人、君子，亦圣王之所以易海内也。</font><font size=4px color="#009090"><font size=4px>〔易，以豉翻。〕</font></font><font size=4px>昔周公躬吐捉之劳，故有圉空之隆；</font><font size=4px color="#009090"><font size=4px>〔师古曰：一饭三吐食，一沐三捉发，以宾贤士，故能成太平之化，而刑措不用，故囹圄空虚也。圉，音圄，同。〕</font></font><font size=4px>齐桓设庭燎之礼，故有匡合之功。</font><font size=4px color="#009090"><font size=4px>〔应劭曰：有以九九求见桓公，桓公不内。其人曰："九九小术，而君不内之，况大于九九者乎！"于是桓公设庭燎之礼而见之。居无几，隰朋自远而至，齐遂以霸。师古曰：九九，计数之书，若今算经也。匡，谓一匡天下。合，谓九合诸侯。〕</font></font><font size=4px>由此观之，君人者勤于求贤而逸于得人。人臣亦然。昔贤者之未遭遇也，图事揆策，则君不用其谋，陈见悃诚，</font><font size=4px color="#009090"><font size=4px>〔王逸曰：悃愊，志纯一也，亦犹实也。〕</font></font><font size=4px>则上不然其信；进仕不得施效，斥逐又非其愆。是故伊尹勤于鼎俎，太公困于鼓刀，</font><font size=4px color="#009090"><font size=4px>〔师古曰：勤于鼎俎，谓负鼎俎以干汤也。鼓刀者，谓太公屠牛于朝歌也。〕</font></font><font size=4px>百里自鬻，甯子饭牛，</font><font size=4px color="#009090"><font size=4px>〔师古曰：鬻，卖也。吕氏春秋曰：百里奚之未遇时也，虞亡而虏缚，鬻以五羊之皮，公孙枝得而悦之，献诸穆公。应劭曰：齐桓公夜出迎客，甯戚疾击其牛角，高歌曰："南山矸，白石烂，生不逢尧与舜禅！短布单衣适至骭，从昏饭牛薄夜半，长夜曼曼何时旦！"桓公遂召与语，悦之，以为大夫。饭，扶晚翻。〕</font></font><font size=4px>离此患也。</font><font size=4px color="#009090"><font size=4px>〔师古曰：离，遭也。〕</font></font><font size=4px>及其遇明君、遭圣主也，运筹合上意，谏诤即见听，进退得关其忠，任职得行其术，剖符锡壤而光祖考。故世必有圣知之君</font><font size=4px color="#009090"><font size=4px>〔知，读曰智。〕</font></font><font size=4px>而后有贤明之臣。故虎啸而风冽，</font><font size=4px color="#009090"><font size=4px>〔师古曰：冽冽，风貌也；音列。〕</font></font><font size=4px>龙兴而致云，蟋蟀竢秋唫，蜉蝤出以阴。</font><font size=4px color="#009090"><font size=4px>〔孟康曰：蜉蝤，渠略也。师古曰：蟋蟀，今之促织也。蜉蝤，甲虫也，好丛众而生也，朝生而夕死。舍人曰：南阳以东曰蜉蝤，梁、宋之间曰渠略。郭璞曰：似蛣蜣，身狭而长，有角，黄黑色，聚生粪土中，朝生暮死，猪好噉之。陆玑疏云：蜉蝣有角，大如指，长三四寸，甲下有翅，能飞，夏月阴雨时地中出。竢，即俟字。蝤，音由。〕</font></font><font size=4px>易曰：『飞龙在天，利见大人。』</font><font size=4px color="#009090"><font size=4px>〔师古曰：干卦九五爻辞也。言王者居正阳之位，贤才见之，则利用也。〕</font></font><font size=4px>诗曰：『思皇多士，生此王国。』</font><font size=4px color="#009090"><font size=4px>〔师古曰：大雅文王之诗也。思，语辞也。皇，美也。言美哉众多贤士，生此周王之国也。〕</font></font><font size=4px>故世平主圣，俊艾将自至；</font><font size=4px color="#009090"><font size=4px>〔师古曰：艾，读曰乂。〕</font></font><font size=4px>明明在朝，穆穆布列，聚精会神，相得益章，</font><font size=4px color="#009090"><font size=4px>〔师古曰：章，明也。〕</font></font><font size=4px>虽伯牙操递钟，</font><font size=4px color="#009090"><font size=4px>〔晋灼曰：递，音递送之递。二十四钟各有节奏，击之不常，故曰递。臣瓒曰：楚辞云："奏伯牙之号钟。"号钟，琴名也。马融笛赋曰：号钟，高调。伯牙以善鼓琴，不闻其能击钟也。师古曰：琴名，是也。字既作递，则与楚辞不同，不得即读为号，当依晋音耳。〕</font></font><font size=4px>逢门子弯乌号，</font><font size=4px color="#009090"><font size=4px>〔师古曰：逢门，善射者，即逢蒙也。应劭曰：楚有柘桑，乌栖其上，枝下着地，不得飞，欲堕，号呼，故曰乌号。张揖曰：黄帝乘龙上天，小臣不得上，挽持龙髥；髥拔，堕黄帝弓；臣下抱弓而号，故名弓乌号。师古曰：应、张二说皆有据。逢，皮江翻。〕</font></font><font size=4px>犹未足以喻其意也。故圣主必待贤臣而弘功业，俊士亦俟明主以显其德。上下俱欲，驩然交欣，千载壹合，论说无疑，翼乎如鸿毛遇顺风，沛乎如巨鱼纵大壑；其得意若此，则胡禁不止，曷令不行，</font><font size=4px color="#009090"><font size=4px>〔师古曰：胡、曷，皆何也。〕</font></font><font size=4px>化溢四表，横被无穷。</font><font size=4px color="#009090"><font size=4px>〔被，皮义翻。〕</font></font><font size=4px>是以圣主不偏窥望而视已明，不殚倾耳而听已聪，</font><font size=4px color="#009090"><font size=4px>〔师古曰：殚，尽也。〕</font></font><font size=4px>太平之责塞，</font><font size=4px color="#009090"><font size=4px>〔师古曰：塞，满也。塞，悉则翻。〕</font></font><font size=4px>优游之望得，休征自至，寿考无疆，何必偃仰屈伸若彭祖，呴嘘呼吸如侨、松，</font><font size=4px color="#009090"><font size=4px>〔如淳曰：五帝纪：彭祖，尧、舜时人。列仙传：彭祖，殷大夫也；历夏至商末，号年七百。师古曰：呴、嘘，皆开口出气也。侨，王侨；松，赤松子；皆仙人也。呴，吁于翻。嘘，音虚。〕</font></font><font size=4px>眇然绝俗离世哉！"</font><font size=4px color="#009090"><font size=4px>〔师古曰：眇然，高远之意。离，力智翻。〕</font></font><font size=4px>是时上颇好神仙，故褒对及之。</font><font size=4px color="#009090"><font size=4px>〔好，呼到翻；下同。〕</font></font><font size=4px>

 　　京兆尹张敞亦上疏谏曰："愿明主时忘车马之好，斥远方士之虚语，游心帝王之术，太平庶几可兴也。"</font><font size=4px color="#009090"><font size=4px>〔远，于愿翻。几，居希翻。〕</font></font><font size=4px>上由是悉罢尚方待诏。</font><font size=4px color="#009090"><font size=4px>〔此尚方，非作器物之尚方。尚，主也，主方药也。司马相如大人赋：诏岐伯使尚方，是也。〕</font></font><font size=4px>初，赵广汉死后，为京兆尹者皆不称职，</font><font size=4px color="#009090"><font size=4px>〔称，尺证翻。〕</font></font><font size=4px>唯敞能继其迹；其方略、耳目不及广汉，然颇以经术儒雅文之。

 　　上颇修饰，宫室、车服盛于昭帝时；外戚许、史、王氏贵宠。谏大夫王吉上疏曰："陛下躬圣质，总万方，惟思世务，将兴太平，诏书每下，民欣然若更生。臣伏而思之，可谓至恩，未可谓本务也。</font><font size=4px color="#009090"><font size=4px>〔师古曰：言天子如此，虽于百姓为至恩，然未尽政务之本也。〕</font></font><font size=4px>欲治之主不世出，</font><font size=4px color="#009090"><font size=4px>〔师古曰：言有时遇之不常值。治，直吏翻。〕</font></font><font size=4px>公卿幸得遭遇其时，言听谏从，然未有建万世之长策，举明主于三代之隆也。其务在于期会、簿书、断狱、听讼而已，</font><font size=4px color="#009090"><font size=4px>〔断，丁乱翻。〕</font></font><font size=4px>此非太平之基也。臣闻民者，弱而不可胜，愚而不可欺也。圣主独行于深宫，得则天下称诵之，失则天下咸言之，故宜谨选左右，审择所使。左右所以正身，所使所以宣德，此其本也。孔子曰：『安上治民，莫善于礼，』非空言也。</font><font size=4px color="#009090"><font size=4px>〔师古曰：孝经载孔子之言。治，直之翻。〕</font></font><font size=4px>王者未制礼之时，引先王礼宜于今者而用之。臣愿陛下承天心，发大业，与公卿大臣延及儒生，述旧礼，明王制，敺一世之民跻之仁寿之域，</font><font size=4px color="#009090"><font size=4px>〔师古曰：以仁抚下，则群生安逸而寿考。余谓此以仁、寿二字并言，仁者不鄙诈，寿者不夭折也。敺，与驱同。〕</font></font><font size=4px>则俗何以不若成、康，寿何以不若高宗！</font><font size=4px color="#009090"><font size=4px>〔师古曰：高宗，殷王武丁也，享国百年。〕</font></font><font size=4px>窃见当世趋务不合于道者，谨条奏，</font><font size=4px color="#009090"><font size=4px>〔师古曰：趋，读曰趣。趣，向也。〕</font></font><font size=4px>唯陛下财择焉。"吉意以为："世俗聘妻、送女无节，则贫人不及，故不举子。又，汉家列侯尚公主，诸侯则国人承翁主，</font><font size=4px color="#009090"><font size=4px>〔晋灼曰：娶天子女，则曰尚公主。国人娶诸侯女，则曰承翁主。尚、承，皆卑下之名也。〕</font></font><font size=4px>使男事女，夫屈于妇，逆阴阳之位，故多女乱。古者衣服、车马，贵贱有章；今上下僭差，人人自制，</font><font size=4px color="#009090"><font size=4px>〔师古曰：言无节度。〕</font></font><font size=4px>是以贪财诛利，不畏死亡。</font><font size=4px color="#009090"><font size=4px>〔诛，责也，求也。〕</font></font><font size=4px>周之所以能致治刑措而不用者，以其禁邪于冥冥，绝恶于未萌也。"</font><font size=4px color="#009090"><font size=4px>〔师古曰：冥冥，言未有端绪也。治，直吏翻。〕</font></font><font size=4px>又言："舜、汤不用三公、九卿之世而举皋陶、伊尹，</font><font size=4px color="#009090"><font size=4px>〔李奇曰：不继世而爵也。言皋陶、伊尹非三公、九卿之世。陶，音遥。〕</font></font><font size=4px>不仁者远。</font><font size=4px color="#009090"><font size=4px>〔师古曰：任用贤人，放黜谗佞。〕</font></font><font size=4px>今使俗吏得任子弟，</font><font size=4px color="#009090"><font size=4px>〔张晏曰：子弟以父兄任为郎。〕</font></font><font size=4px>率多骄骜，不通古今，无益于民，宜明选求贤，除任子之令；外家及故人，可厚以财，不宜居位。去角抵，减乐府，省尚方，明示天下以俭。古者工不造雕瑑，</font><font size=4px color="#009090"><font size=4px>〔师古曰：瑑者，刻镂为文。瑑，音篆。〕</font></font><font size=4px>商不通侈靡，非工、商之独贤，政教使之然也。"上以其言为迂阔，</font><font size=4px color="#009090"><font size=4px>〔师古曰：迂，远也，音于。〕</font></font><font size=4px>不甚宠异也。吉遂谢病归。

 　　义渠安国至羌中，召先零诸豪三十余人，以尤桀黠者皆斩之；</font><font size=4px color="#009090"><font size=4px>〔师古曰：桀，坚也，言不顺从也。黠，恶也，为恶坚也。零，音怜。黠，户八翻。〕</font></font><font size=4px>纵兵击其种人，</font><font size=4px color="#009090"><font size=4px>〔种，章勇翻；下同。〕</font></font><font size=4px>斩首千余级。于是诸降羌及归义羌侯杨玉等怨怒，无所信乡，</font><font size=4px color="#009090"><font size=4px>〔师古曰：恐中国泛怒，不信其心而纳向之。仲冯曰：恐怒，且恐且怒也。羌未有变，而汉吏无故诛杀其人，故杨玉等谓汉无所信乡，于是与他族皆叛也。余谓恐怒，仲冯说是。无所信向，不信汉、不向汉也。作"怨怒"者，通鉴略改班书之文，成一家言。降，户江翻。〕</font></font><font size=4px>遂劫略小种，背畔犯塞，攻城邑，杀长吏。</font><font size=4px color="#009090"><font size=4px>〔背，蒲妹翻。〕</font></font><font size=4px>安国以骑都尉将骑二</font><span class="h"><font size=4px>【章：乙十一行本"二"作"三"；孔本同：张校同。】</font></font><font size=4px>千屯备羌；至浩斖，</font><font size=4px color="#009090"><font size=4px>〔浩斖县，属金城郡；有浩斖水，出西塞外，东至允吾，入湟水。孟康曰：浩斖，音合门。师古曰：浩，音诰。浩，水名也。斖者，水流峡山，岸深若门也。诗大雅曰：凫鹥在门，亦其义也。今俗呼此水为阁门河，盖疾言之，浩为阁耳。杜佑曰：浩斖县即今金城郡广武县地。又曰：广武县西南有汉浩斖县故城。〕</font></font><font size=4px>为虏所击，失亡车重、兵器甚众。</font><font size=4px color="#009090"><font size=4px>〔师古曰：重，音直用翻。〕</font></font><font size=4px>安国引还，至令居，以闻。</font><font size=4px color="#009090"><font size=4px>〔令，音零。〕</font></font><font size=4px>

 　　时赵充国年七十余，上老之，使丙吉问谁可将者。</font><font size=4px color="#009090"><font size=4px>〔将，即亮翻；下同。〕</font></font><font size=4px>充国对曰："无逾于老臣者矣！"上遣问焉，曰："将军度羌虏何如？</font><font size=4px color="#009090"><font size=4px>〔师古曰：度，计也，音大各翻；下同。〕</font></font><font size=4px>当用几人？"充国曰："百闻不如一见。兵难遥度，臣愿驰至金城，</font><font size=4px color="#009090"><font size=4px>〔昭帝元始六年，置金城郡；唐兰、鄯、廓州地。〕</font></font><font size=4px>图上方略。</font><font size=4px color="#009090"><font size=4px>〔师古曰：图其地形，并为攻讨方略，俱奏上也。上，时掌翻；下兵上同。〕</font></font><font size=4px>羌戎小夷，逆天背畔，灭亡不久，</font><font size=4px color="#009090"><font size=4px>〔背，蒲妹翻。〕</font></font><font size=4px>愿陛下以属老臣，</font><font size=4px color="#009090"><font size=4px>〔师古曰：属，委也。属，音之欲翻。〕</font></font><font size=4px>勿以为忧！"上笑曰："诺。"乃大发兵诣金城。夏，四月，遣充国将之，以击西羌。</font><font size=4px color="#009090"><font size=4px>〔将，即亮翻。〕</font></font><font size=4px>

 　　六月，有星孛于东方。</font><font size=4px color="#009090"><font size=4px>〔孛，蒲内翻。〕</font></font><font size=4px>

 　　赵充国至金城，须兵满万骑，欲渡河，恐为虏所遮，即夜遣三校衔枚先渡，</font><font size=4px color="#009090"><font size=4px>〔师古曰：衔枚者，欲其无声，使虏不觉。校，户教翻；下同。〕</font></font><font size=4px>渡，辄营陈；</font><font size=4px color="#009090"><font size=4px>〔立营陈，则虏不得而犯，诸军可以相继而渡河。陈，读曰阵。〕</font></font><font size=4px>会明毕，遂以次尽渡。虏数十百骑来，出入军傍，充国曰："吾士马新倦，不可驰逐，此皆骁骑难制，又恐其为诱兵也。</font><font size=4px color="#009090"><font size=4px>〔骁，坚尧翻。诱，音酉。〕</font></font><font size=4px>击虏以殄灭为期，小利不足贪！"令军勿击。遣骑候四望陿中无虏，</font><font size=4px color="#009090"><font size=4px>〔文颖曰：金城有三陿，在南六百里。师古曰：山峭而夹水曰陿，四望者，陿名也。陿，音狭。〕</font></font><font size=4px>夜，引兵上至落都，</font><font size=4px color="#009090"><font size=4px>〔服虔曰。落都，山名也。据水经注，破羌县之西有乐都城。后汉志，浩斖县有雒都谷。刘昫曰：唐鄯州，治故乐都城。〕</font></font><font size=4px>召诸校司马谓曰："吾知羌虏不能为兵矣！使虏发数千人守杜四望陿中，</font><font size=4px color="#009090"><font size=4px>〔师古曰：杜，塞也。〕</font></font><font size=4px>兵岂得入哉！"

 　　充国常以远斥候为务，行必为战备，止必坚营壁，尤能持重，爱士卒，先计而后战，遂西至西部都尉府，</font><font size=4px color="#009090"><font size=4px>〔孟康曰：在金城。〕</font></font><font size=4px>日飨军士，</font><font size=4px color="#009090"><font size=4px>〔师古曰：飨，饮。〕</font></font><font size=4px>士皆欲为用。虏数挑战，</font><font size=4px color="#009090"><font size=4px>〔数，所角翻。挑，徒了翻。〕</font></font><font size=4px>充国坚守。捕得生口，言羌豪相数责曰："语汝无反，</font><font size=4px color="#009090"><font size=4px>〔数，所具翻。语，牛倨翻。〕</font></font><font size=4px>今天子遣赵将军来，年八九十矣，善为兵；今请欲壹斗而死，可得邪！"</font><font size=4px color="#009090"><font size=4px>〔言充国持重不战，羌欲一斗而死，不可得也。〕</font></font><font size=4px>初，罕、开豪靡当儿使弟雕库来告都尉曰："先零欲反。"后数日，果反。雕库种人颇在先零中，都尉即留雕库为质。</font><font size=4px color="#009090"><font size=4px>〔金城西部都尉也。种，章勇翻。质，音致。〕</font></font><font size=4px>充国以为无罪，乃遣归告种豪："大兵诛有罪者，明白自别，毋取并灭。</font><font size=4px color="#009090"><font size=4px>〔师古曰：言勿相和同，并取灭亡。别，彼列翻。〕</font></font><font size=4px>天子告诸羌人：犯法者能相捕斩，除罪，仍以功大小赐钱有差；</font><font size=4px color="#009090"><font size=4px>〔时募能斩大豪有罪者一人，赐钱四十万；中豪十五万；下豪二万；女子及老、弱千钱。〕</font></font><font size=4px>又以其所捕妻子、财物尽与之。"充国计欲以威信招降罕、开及劫略者，解散虏谋，徼其疲剧，乃击之。</font><font size=4px color="#009090"><font size=4px>〔师古曰：徼，要也，音工尧翻。〕</font></font><font size=4px>

 　　时上已发内郡兵屯边者合六万人矣。酒泉太守辛武贤</font><font size=4px color="#009090"><font size=4px>〔姓谱：夏启封支子于莘；莘、辛相近，遂为辛氏。汉初申蒲为赵、魏名将，及徙家陇西，遂为陇西人。余按此叙辛武贤之世，然既以莘为辛，而又以申牵合之，以其声相近也。然周自有太史辛甲。〕</font></font><font size=4px>奏言："郡兵皆屯备南山，北边空虚，势不可久。若至秋冬乃进兵，此虏在境外之册。今虏朝夕为寇，土地寒苦，汉马不耐冬，不如以七月上旬赍三十日粮，分兵出张掖、酒泉，合击罕、开在鲜水上者。</font><font size=4px color="#009090"><font size=4px>〔刘昫曰：汉金城郡之金城县，罕羌所处也；后汉置西海郡；晋乞伏干归都于此；唐为兰州五泉县。余据汉书，羌豪献鲜水海地于王莽，置西海郡，即此。山海经云：北鲜之山，鲜水出焉，北流注于徐吾。非此鲜水也。〕</font></font><font size=4px>虽不能尽诛，但夺其畜产，虏其妻子，复引兵还，冬复击之，</font><font size=4px color="#009090"><font size=4px>〔复，扶又翻。〕</font></font><font size=4px>大兵仍出，虏必震坏。"</font><font size=4px color="#009090"><font size=4px>〔师古曰：仍，频也。〕</font></font><font size=4px>天子下其书充国，</font><font size=4px color="#009090"><font size=4px>〔下，遐稼翻；下同。〕</font></font><font size=4px>令议之。充国以为："一马自负三十日食，为米二斛四斗，麦八斛，又有衣装、兵器，难以追逐。虏必商军进退，</font><font size=4px color="#009090"><font size=4px>〔师古曰：商，计度也。〕</font></font><font size=4px>稍引去，逐水草，入山林。随而深入，虏即据前险，守后厄，以绝粮道，必有伤危之忧，为夷狄笑，千载不可复。</font><font size=4px color="#009090"><font size=4px>〔复，报也。载，子亥翻。〕</font></font><font size=4px>而武贤以为可夺其畜产，虏其妻子，此殆空言，非至计也。</font><font size=4px color="#009090"><font size=4px>〔师古曰：殆，仅也。韵略云：近也。〕</font></font><font size=4px>先零首为畔逆，他种劫略，</font><font size=4px color="#009090"><font size=4px>〔师古曰：言被劫略而反畔，非其本心。〕</font></font><font size=4px>故臣愚册，</font><font size=4px color="#009090"><font size=4px>〔册，谋也，筹也。〕</font></font><font size=4px>欲捐罕、开暗昧之过，隐而勿章，先行先零之诛以震动之，宜悔过反善，因赦其罪，选择良吏知其俗者，拊循和辑。</font><font size=4px color="#009090"><font size=4px>〔师古曰：拊，古抚字。辑，与集同。〕</font></font><font size=4px>此全师保胜安边之册。"

 　　天子下其书，公卿议者咸以为"先零兵盛而负罕、开之助，</font><font size=4px color="#009090"><font size=4px>〔师古曰：负，恃也。〕</font></font><font size=4px>不先破罕、开，则先零未可图也。"上乃拜侍中许延寿为强弩将军，即拜酒泉太守武贤为破羌将军，</font><font size=4px color="#009090"><font size=4px>〔师古曰：即，就也。就其郡而拜之。〕</font></font><font size=4px>赐玺书嘉纳其册。以书敕让充国曰："今转输并起，百姓烦扰，将军将万余之众，不早及秋共水草之利，争其畜食，</font><font size=4px color="#009090"><font size=4px>〔师古曰：此畜，谓畜产牛羊之属；食，谓谷麦之属也。或曰：畜食，畜之所食，即谓草也。〕</font></font><font size=4px>欲至冬，虏皆当畜食，</font><font size=4px color="#009090"><font size=4px>〔师古曰：此畜读曰蓄。蓄，聚积也。〕</font></font><font size=4px>多臧匿山中，依险阻，</font><font size=4px color="#009090"><font size=4px>〔臧，古藏字。〕</font></font><font size=4px>将军士寒，手足皲瘃，</font><font size=4px color="#009090"><font size=4px>〔师古曰：皲，坼裂也。瘃，寒创也。皲，音军。瘃，竹足翻。〕</font></font><font size=4px>宁有利哉！将军不念中国之费，欲以岁数而胜敌，</font><font size=4px color="#009090"><font size=4px>〔师古曰：久历年岁，乃胜小敌也。数，音所具翻。〕</font></font><font size=4px>将军谁不乐此者！</font><font size=4px color="#009090"><font size=4px>〔师曰古：言为将军者皆乐此。乐，音洛。〕</font></font><font size=4px>今诏破羌将军武贤等将兵，以七月击罕羌；将军其引兵并进，勿复有疑！"</font><font size=4px color="#009090"><font size=4px>〔复，扶又翻。〕</font></font><font size=4px>

 　　充国上书曰："陛下前幸赐书，欲使人谕罕，以大军当至，汉不诛罕，以解其谋。臣故遣开豪雕库宣天子至德；罕、开之属皆闻知明诏。今先零羌杨玉阻石山木，候便为寇，</font><font size=4px color="#009090"><font size=4px>〔师古曰：谓阻依山之木石以自保固。〕</font></font><font size=4px>罕羌未有所犯，乃置先零，先击罕，释有罪，诛无辜，</font><font size=4px color="#009090"><font size=4px>〔师古曰：释，置也，放也。〕</font></font><font size=4px>起壹难，就两害，诚非陛下本计也！臣闻兵法：『攻不足者守有余。』又曰：『善战者致人，不致于人。』</font><font size=4px color="#009090"><font size=4px>〔师古曰：致人者，引致而取之。致于人，为人所引也。〕</font></font><font size=4px>今罕羌欲为敦煌、酒泉寇，</font><font size=4px color="#009090"><font size=4px>〔敦，徒门翻。〕</font></font><font size=4px>宜饬兵马，练战士，以须其至。</font><font size=4px color="#009090"><font size=4px>〔师古曰：须，待也。〕</font></font><font size=4px>坐得致敌之术，以逸击劳，取胜之道也。今恐二郡兵少，不足以守，而发之行攻，释致虏之术而从为虏所致之道，</font><font size=4px color="#009090"><font size=4px>〔师古曰：释，废也。〕</font></font><font size=4px>臣愚以为不便。先零羌虏欲为背畔，故与罕、开解仇结约，然其私心不能无恐汉兵至而罕、开背之也。</font><font size=4px color="#009090"><font size=4px>〔背，蒲妹翻。〕</font></font><font size=4px>臣愚以为其计常欲先赴罕、开之急以坚其约。先击罕羌，先零必助之。今虏马肥、粮食方饶，击之恐不能伤害，适使先零得施德于罕羌，</font><font size=4px color="#009090"><font size=4px>〔师古曰：施德，自树恩德也。〕</font></font><font size=4px>坚其约，合其党。虏交坚党，合精兵二万余人，迫胁诸小种，附着者稍众，</font><font size=4px color="#009090"><font size=4px>〔着，直略翻。〕</font></font><font size=4px>莫须之属不轻得离也。</font><font size=4px color="#009090"><font size=4px>〔服虔曰：莫须，小种羌名也。〕</font></font><font size=4px>如是，虏兵寖多，诛之用力数倍。臣恐国家忧累，</font><font size=4px color="#009090"><font size=4px>〔累，力瑞翻；下累重同。〕</font></font><font size=4px>由十年数，不二三岁而已。于臣之计，先诛先零已，则罕、开之属之不烦兵而服矣。先零已诛而罕、开不服，涉正月击之，得计之理，又其时也。以今进兵，诚不见其利！"戊申，充国上奏。</font><font size=4px color="#009090"><font size=4px>〔上，时掌翻。〕</font></font><font size=4px>秋，七月，甲寅，玺书报，从充国计焉。

 　　充国乃引兵至先零在所。虏久屯聚，懈弛，</font><font size=4px color="#009090"><font size=4px>〔师古曰：弛，放也。〕</font></font><font size=4px>望见大军，弃车重，欲渡湟水，</font><font size=4px color="#009090"><font size=4px>〔重，直用翻。〕</font></font><font size=4px>道厄狭；充国徐行驱之。或曰："逐利行迟。"</font><font size=4px color="#009090"><font size=4px>〔师古曰：逐利宜速，今行太迟。〕</font></font><font size=4px>充国曰："此穷寇，不可迫也。缓之则走不顾，急之则还致死。"</font><font size=4px color="#009090"><font size=4px>〔师古曰：谓更回还尽力而死战。〕</font></font><font size=4px>诸校皆曰："善。"虏赴水溺死者数百，降及斩首五百余人。</font><font size=4px color="#009090"><font size=4px>〔降，户江翻。〕</font></font><font size=4px>虏马、牛、羊十万余头，车四千余两。</font><font size=4px color="#009090"><font size=4px>〔两，音亮。〕</font></font><font size=4px>兵至{四干}地，令军毋燔聚落、刍牧田中。</font><font size=4px color="#009090"><font size=4px>〔师古曰：不得燔烧人居，及于田亩之中刈刍放牧也。〕</font></font><font size=4px>罕羌闻之，喜曰："汉果不击我矣！"豪靡忘使人来言："愿得还复故地。"</font><font size=4px color="#009090"><font size=4px>〔服虔曰：靡忘，羌帅名也。〕</font></font><font size=4px>充国以闻，未报。靡忘来自归，充国赐饮食，遣还谕种人。护军以下皆争之曰："此反虏，不可擅遣！"充国曰："诸君但欲便文自营，</font><font size=4px color="#009090"><font size=4px>〔师古曰：苟取文墨之便，以自营卫。〕</font></font><font size=4px>非为公家忠计也！"语未卒，</font><font size=4px color="#009090"><font size=4px>〔为，于伪翻。卒，子恤翻。〕</font></font><font size=4px>玺书报，令靡忘以赎论。后罕竟不烦兵而下。

 　　上诏破羌、强弩将军诣屯所，以十二月与充国合，进击先零。时羌降者万余人矣，充国度其必坏，</font><font size=4px color="#009090"><font size=4px>〔度，徒洛翻。〕</font></font><font size=4px>欲罢骑兵；屯田以待其敝。作奏未上，</font><font size=4px color="#009090"><font size=4px>〔上，时掌翻。〕</font></font><font size=4px>会得进兵玺书，充国子中郎将昂惧，使客谏充国曰："诚令兵出，破军杀将，以倾国家，</font><font size=4px color="#009090"><font size=4px>〔将，即亮翻。〕</font></font><font size=4px>将军守之可也。即利与病，又何足争！一旦不合上意，遣绣衣来责将军，</font><font size=4px color="#009090"><font size=4px>〔师古曰：绣衣，谓御史。〕</font></font><font size=4px>将军之身不能自保，何国家之安！"充国叹曰："是何言之不忠也！本用吾言，羌虏得至是邪！</font><font size=4px color="#009090"><font size=4px>〔师古曰：言豫防之，可无今日之寇也。〕</font></font><font size=4px>往者举可先行羌者，</font><font size=4px color="#009090"><font size=4px>〔行，下孟翻。〕</font></font><font size=4px>吾举辛武贤；丞相御史复白遣义渠安国，竟沮败羌。</font><font size=4px color="#009090"><font size=4px>〔复，扶又翻。败，补迈翻。〕</font></font><font size=4px>金城、湟中谷斛八钱，吾谓耿中丞：</font><font size=4px color="#009090"><font size=4px>〔服虔曰：耿寿昌也，为司农中丞。姓谱：耿，古国名，为晋所灭，子孙以为氏。谓，告语也。〕</font></font><font size=4px>『籴三百万斛谷，羌人不敢动矣！』</font><font size=4px color="#009090"><font size=4px>〔师古曰：言豫储粮食可以制敌。〕</font></font><font size=4px>耿中丞请籴百万斛，乃得四十万斛耳；义渠再使，</font><font size=4px color="#009090"><font size=4px>〔使，疏吏翻。〕</font></font><font size=4px>且费其半。失此二册，羌人致敢为逆。失之豪厘，差以千里，是既然矣。今兵久不决，四夷卒有动摇，</font><font size=4px color="#009090"><font size=4px>〔卒，读曰猝；下可卒同，又卒死同。〕</font></font><font size=4px>相因而起，虽有知者不能善其后，</font><font size=4px color="#009090"><font size=4px>〔知，读曰智。〕</font></font><font size=4px>羌独足忧邪！</font><font size=4px color="#009090"><font size=4px>〔师古曰：言傥如此，则所忧不独在羌。〕</font></font><font size=4px>吾固以死守之，明主可为忠言。"

 　　遂上屯田奏曰："臣所将吏士、马牛食所用粮谷、茭槁，调度甚广，难久不解，</font><font size=4px color="#009090"><font size=4px>〔调，徒吊翻。难，乃旦翻。〕</font></font><font size=4px>傜役不息，恐生他变，为明主忧，诚非素定庙胜之册。</font><font size=4px color="#009090"><font size=4px>〔师古曰：庙胜，谓谋于庙堂而胜敌也。〕</font></font><font size=4px>且羌易以计破，难用兵碎也，</font><font size=4px color="#009090"><font size=4px>〔易，以豉翻。〕</font></font><font size=4px>故臣愚心以为击之不便！计度临羌东至浩斖，羌虏故田及公田，民所未垦，可二千顷以上，</font><font size=4px color="#009090"><font size=4px>〔度，徒洛翻。〕</font></font><font size=4px>其间邮亭多坏败者。臣前部士入山，伐林木六万余枚，在水次。臣愿罢骑兵，留步兵万二百八十一人，分屯要害处，冰解漕下，缮乡亭，浚沟渠，</font><font size=4px color="#009090"><font size=4px>〔师古曰：漕下，以水运木而下也。缮，补也。浚，深治也。〕</font></font><font size=4px>治湟狭以西道桥七十所，令可至鲜水左右。田事出，赋人三</font><span class="h"><font size=4px>【章：甲十五行本"三"作"二"；乙十一行本同；孔本同；张校同。】</font></font><font size=4px>十畮；</font><font size=4px color="#009090"><font size=4px>〔师古曰：田事出，谓至春，人出营田也。赋，谓班与之也。畮，古亩字。〕</font></font><font size=4px>至四月草生，发郡骑及属国胡骑各千，就草为田者游兵，以充入金城郡，益积畜，省大费。今大司农所转谷至者，足支万人一岁食，谨上田处及器用簿。"</font><font size=4px color="#009090"><font size=4px>〔上，时掌翻。〕</font></font><font size=4px>

 　　上报曰："即如将军之计，虏当何时伏诛？兵当何时得决？孰计其便，复奏！"</font><font size=4px color="#009090"><font size=4px>〔孰，与熟同。复，扶又翻。〕</font></font><font size=4px>

 　　充国上状曰："臣闻帝王之兵，以全取胜，是以贵谋而贱战。『百战而百胜，非善之善者也，故先为不可胜以待敌之可胜。』</font><font size=4px color="#009090"><font size=4px>〔师古曰：此兵法之辞，言先自完坚，令敌不能胜我，乃可以胜敌也。余据此言本之孙子。〕</font></font><font size=4px>蛮夷习俗虽殊于礼义之国，然其欲避害就利，爱亲戚，畏死亡，一也。今虏亡其美地荐草，</font><font size=4px color="#009090"><font size=4px>〔师古曰：荐，稠草。〕</font></font><font size=4px>愁于寄托，远遯，骨肉心离，人有畔志。而明主班师罢兵，</font><font size=4px color="#009090"><font size=4px>〔邓展曰：班，还也。〕</font></font><font size=4px>万人留田，顺天时，因地利，以待可胜之虏，虽未即伏辜，兵决可期月而望。羌虏瓦解，前后降者万七百余人，及受言去者凡七十辈，</font><font size=4px color="#009090"><font size=4px>〔如淳曰：羌胡言欲降，受其言遣去者。师古曰：如说非也。谓羌受充国之言，归相告喻者也。羌虏，即羌贼耳，无预于胡。〕</font></font><font size=4px>此坐支解羌虏之具也。臣谨条不出兵留田便宜十二事：步兵九校、</font><font size=4px color="#009090"><font size=4px>〔师古曰：一部为一校。校，户教翻。〕</font></font><font size=4px>吏士万人留屯，以为武备，因田致谷，威德并行，一也。又因排折羌虏，令不得归肥饶之地，贫破其众，以成羌虏相畔之渐，二也。居民得并田作，</font><font size=4px color="#009090"><font size=4px>〔师古曰：并且，读如本字，又音步浪翻。仲冯曰：并，亦俱也。〕</font></font><font size=4px>不失农业，三也。军马一月之食，度支田士一岁，罢骑兵以省大费，四也。</font><font size=4px color="#009090"><font size=4px>〔度，徒洛翻。〕</font></font><font size=4px>至春，省甲士卒，循河、湟漕谷至临羌，</font><font size=4px color="#009090"><font size=4px>〔临羌县，属金城郡，其西北即塞外。〕</font></font><font size=4px>以示羌虏，扬威武，传世折冲之具，五也。以闲暇时，下先所伐材，缮治邮亭，充入金城，六也。</font><font size=4px color="#009090"><font size=4px>〔闲，与闲同。治，直之翻。〕</font></font><font size=4px>兵出，乘危徼幸；</font><font size=4px color="#009090"><font size=4px>〔师古曰：言不可必胜。徼，坚尧翻，又一遥翻。〕</font></font><font size=4px>不出，令反畔之虏窜于风寒之地，离霜露、疾疫、瘃堕之患，</font><font size=4px color="#009090"><font size=4px>〔师古曰：堕，谓困寒瘃而堕指者。〕</font></font><font size=4px>坐得必胜之道，七也。无经阻、远追、死伤之害，八也。内不损威武之重，外不令虏得乘间之势，九也。</font><font size=4px color="#009090"><font size=4px>〔师古曰：间，谓军之间隙者也。间，古苋翻。〕</font></font><font size=4px>又亡惊动河南大开</font><font size=4px color="#009090"><font size=4px>〔服虔曰：皆羌种，在河西之河南也。亡，古无字通。〕</font></font><font size=4px>使生他变之忧，十也。治隍狭中道桥，令可至鲜水以制西域，伸威千里，从枕席上过师，十一也。</font><font size=4px color="#009090"><font size=4px>〔郑氏曰：桥成，军行安易，若于枕席上过也。〕</font></font><font size=4px>大费既省，繇役豫息，以戒不虞，十二也。</font><font size=4px color="#009090"><font size=4px>〔繇，古傜字通。〕</font></font><font size=4px>留屯田得十二便，出兵失十二利，唯明诏采择！"

 　　上复赐报曰："兵决可期月而望者，</font><font size=4px color="#009090"><font size=4px>〔复，扶又翻；下同。期，读曰朞。〕</font></font><font size=4px>谓今冬邪，谓何时也？将军独不计虏闻兵颇罢，且丁壮相聚，攻扰田者及道上屯兵，复杀略人民，将何以止之？将军孰计复奏！"

 　　充国复奏曰："臣闻兵以计为本，故多算胜少算。</font><font size=4px color="#009090"><font size=4px>〔孙子曰：多算胜，少算不胜。〕</font></font><font size=4px>先零羌精兵，今余不过七八千人，失地远客分散，饥冻畔还者不绝。臣愚以为虏破坏可日月冀，远在来春，故曰兵决可期月而望。窃见北边自敦煌至辽东万一千五百余里，乘塞列地有吏卒数千人，虏数以大众攻之而不能害。</font><font size=4px color="#009090"><font size=4px>〔敦，徒门翻。数，所角翻。〕</font></font><font size=4px>今骑兵虽罢，虏见屯田之士精兵万人，从今尽三月，虏马羸瘦，</font><font size=4px color="#009090"><font size=4px>〔羸，伦为翻。〕</font></font><font size=4px>必不敢捐其妻子于他种中，</font><font size=4px color="#009090"><font size=4px>〔种，章勇翻。〕</font></font><font size=4px>远涉河山而来为寇；亦不敢将其累重，还归故地。</font><font size=4px color="#009090"><font size=4px>〔师古曰：累重，谓妻子也。累，力瑞翻。重，直用翻。〕</font></font><font size=4px>是臣之愚计所以度虏且必瓦解其处，</font><font size=4px color="#009090"><font size=4px>〔师古曰：各于其处自瓦解。度，徒洛翻。〕</font></font><font size=4px>不战而自破之册也。</font><font size=4px color="#009090"><font size=4px>〔册，与策同。〕</font></font><font size=4px>至于虏小寇盗，时杀人民，其原未可卒禁。</font><font size=4px color="#009090"><font size=4px>〔卒，读曰猝。〕</font></font><font size=4px>臣闻战不必胜，不苟接刃；攻不必取，不苟劳众。诚令兵出，虽不能灭先零，但能令虏绝不为小寇，则出兵可也。即今同是，</font><font size=4px color="#009090"><font size=4px>〔师古曰：言俱不能止小寇盗。〕</font></font><font size=4px>而释坐胜之道，从乘危之势，往终不见利，空内自罢敝，</font><font size=4px color="#009090"><font size=4px>〔罢，读曰疲。〕</font></font><font size=4px>贬重之自损，</font><font size=4px color="#009090"><font size=4px>〔贬重，谓贬中国之威重也。〕</font></font><font size=4px>非所以示蛮夷也。又大兵一出，还不可复留，</font><font size=4px color="#009090"><font size=4px>〔言大兵出塞而还，人有归志，不可使复留屯以备羌。〕</font></font><font size=4px>湟中亦未可空，如是，徭役复更发也。</font><font size=4px color="#009090"><font size=4px>〔复，扶又翻；下同。〕</font></font><font size=4px>臣愚以为不便。臣窃自惟念：奉诏出塞，引军远击，穷天子之精兵，散车甲于山野，虽亡尺寸之功，</font><font size=4px color="#009090"><font size=4px>〔亡，古无字通；下同。〕</font></font><font size=4px>偷得避嫌之便，</font><font size=4px color="#009090"><font size=4px>〔师古曰：偷，苟且也。〕</font></font><font size=4px>而亡后咎余责，此人臣不忠之利，非明主社稷之福也！"

 　　充国奏每上，辄下公卿议臣。</font><font size=4px color="#009090"><font size=4px>〔上，时掌翻。下，遐稼翻。〕</font></font><font size=4px>初是充国计者什三；中什五；最后什八。有诏诘前言不便者，皆顿首服。</font><font size=4px color="#009090"><font size=4px>〔诘，去吉翻。〕</font></font><font size=4px>魏相曰："臣愚不习兵事利害。后将军数画军册，</font><font size=4px color="#009090"><font size=4px>〔数，所角翻；下同。〕</font></font><font size=4px>其言常是，臣任其计必可用也。"</font><font size=4px color="#009090"><font size=4px>〔师古曰：任，保也。〕</font></font><font size=4px>上于是报充国，嘉纳之；亦以破羌、强弩将军数言当击，以是两从其计，诏两将军与中郎将昂出击。强弩出，降四千余人；破羌斩首二千级；中郎将昂斩首降者亦二千余级；而充国所降复得五千余人。诏罢兵，独充国留屯田。

 　　大司农朱邑卒。上以其循吏，闵惜之，诏赐其子黄金百斤，以奉其祭祀。

 　　是岁，</font><span class="h"><font size=4px>【张："岁"下脱"以"字。】</font></font><font size=4px>前将军、龙雒侯韩增为大司马、车骑将军。</font><font size=4px color="#009090"><font size=4px>〔龙雒侯国，属平原郡。师古曰：今书本"雒"字或作"额"，而崔浩云有龙雒村，作"额"者非。雒，音洛。〕</font></font><font size=4px>

 　　丁令比三岁钞盗匈奴，</font><font size=4px color="#009090"><font size=4px>〔令，音零。比，毗至翻。钞，楚交翻。〕</font></font><font size=4px>杀略数千人。匈奴遣万余骑往击之，无所得。</font><font size=4px color="#009090"><font size=4px>〔史言匈奴渐衰。〕</font></font><font size=4px>

 　　神爵二年（辛酉，公元前六零年）

 　　春，正月，以凤皇、甘露降集京师，赦天下。

 　　夏，五月，赵充国奏言："羌本可五万人军，凡斩首七千六百级，降者三万一千二百人，溺河湟、饿死者五六千人，定计遗脱与煎巩、黄羝俱亡者不过四千人。</font><font size=4px color="#009090"><font size=4px>〔定计，以定数计算也。〕</font></font><font size=4px>羌靡忘等自诡必得，</font><font size=4px color="#009090"><font size=4px>〔师古曰：诡，责也。自以为忧，责言必能得之。〕</font></font><font size=4px>请罢屯兵！"奏可。充国振旅而还。</font><font size=4px color="#009090"><font size=4px>〔书：班师振旅。孔安国注曰：兵入曰振旅。振，整也。杜预曰：振，整也；旅，众也；言整众而还也。〕</font></font><font size=4px>

 　　所善浩星赐迎说充国曰：</font><font size=4px color="#009090"><font size=4px>〔邓展曰：浩星，姓；赐，名也。孙愐曰：汉又有浩星公，治谷梁。说，输芮翻。〕</font></font><font size=4px>"众人皆以破羌、强弩出击，多斩首、生降，虏以破坏。然有识者以为虏势穷困，兵虽不出，即</font><span class="h"><font size=4px>【章：甲十五行本"即"作"必"；乙十一行本同；孔本同；张校同。】</font></font><font size=4px>自服矣。将军即见，</font><font size=4px color="#009090"><font size=4px>〔见，贤遍翻。〕</font></font><font size=4px>宜归功于二将军出击，非愚臣所及。如此，将军计未失也。"充国曰："吾年老矣，爵位已极，岂嫌伐一时事以欺明主哉！</font><font size=4px color="#009090"><font size=4px>〔言一时用兵之事，当以实敷奏，岂可以自矜伐为嫌。〕</font></font><font size=4px>兵势，国之大事，当为后法。老臣不以余命壹为陛下明言兵之利害，卒死，谁当复言之者！"卒以其意对。</font><font size=4px color="#009090"><font size=4px>〔为，于伪翻。卒，子恤翻。复，扶又翻。〕</font></font><font size=4px>上然其计，罢遣辛武贤归酒泉太守，官充国复为后将军。

 　　秋，羌若零、离留、且种、儿库</font><font size=4px color="#009090"><font size=4px>〔师古曰：且，音子闾翻。〕</font></font><font size=4px>共斩先零大豪犹非、杨玉首，</font><font size=4px color="#009090"><font size=4px>〔文颖曰：犹非，人名也。师古曰：犹非及杨玉二人也。〕</font></font><font size=4px>及诸豪弟泽、阳雕、良儿、靡忘皆帅煎巩、黄羝之属四千余人降。</font><font size=4px color="#009090"><font size=4px>〔帅，读曰率；下同。考异曰：宣纪："五月，羌斩犹非、杨玉降。"充国传："五月，奏罢屯兵。秋，羌斩犹非、杨玉降。"今从传。〕</font></font><font size=4px>汉封若零、弟泽二人为帅众王，余皆为侯、为君。</font><font size=4px color="#009090"><font size=4px>〔离留、且种二人为侯；儿库为君；阳雕为言兵侯；良儿为君；靡忘为献牛君。〕</font></font><font size=4px>初置金城属国以处降羌。</font><font size=4px color="#009090"><font size=4px>〔处，昌吕翻。〕</font></font><font size=4px>

 　　诏举可护羌校尉者。</font><font size=4px color="#009090"><font size=4px>〔护羌校尉之官，始见于此。范晔曰：汉武帝时，诸羌与匈奴通，攻令居、安故，围枹罕，遣李息、徐自为击定之，始置护羌校尉。〕</font></font><font size=4px>时充国病，四府举辛武贤小弟汤。</font><font size=4px color="#009090"><font size=4px>〔四府，丞相、御史、车骑将军、前将军府也；并后将军府，为五府。〕</font></font><font size=4px>充国遽起，奏："汤使酒，不可典蛮夷。</font><font size=4px color="#009090"><font size=4px>〔师古曰：使酒，因酒而使气，若今言恶酒者。使，如字。〕</font></font><font size=4px>不如汤兄临众。"时汤已拜受节，</font><font size=4px color="#009090"><font size=4px>〔拜者，拜官护羌校尉，持节护诸羌。〕</font></font><font size=4px>有诏更用临众。</font><font size=4px color="#009090"><font size=4px>〔更，改也，音工衡翻。〕</font></font><font size=4px>后临众病免，五府复举汤。汤数醉酗羌人，</font><font size=4px color="#009090"><font size=4px>〔复，扶又翻。数，所角翻；下同。师古曰：酗，况务翻，即酗字也。醉怒曰酗。〕</font></font><font size=4px>羌人反畔，卒如充国之言。</font><font size=4px color="#009090"><font size=4px>〔史终言其事。卒，子恤翻。〕</font></font><font size=4px>辛武贤深恨充国，</font><font size=4px color="#009090"><font size=4px>〔以破羌希赏，而格不行也。〕</font></font><font size=4px>上书告中郎</font><span class="h"><font size=4px>【章：甲十五行本"郎"下有"将"字；乙十一行本同；孔本同。】</font></font><font size=4px>昂泄省中语，</font><font size=4px color="#009090"><font size=4px>〔辛武贤在军中时，与昂宴语。昂言，张安世始不快上，上欲诛之；昂家将军以为安世宜全度之，由此安世得免。武贤恨充国，告昂以此罪。〕</font></font><font size=4px>不吏，自杀。</font><font size=4px color="#009090"><font size=4px>〔下，遐稼翻。〕</font></font><font size=4px>

 　　司隶校尉魏郡盖宽饶，</font><font size=4px color="#009090"><font size=4px>〔百官表：司隶校尉，周官；武帝征和四年初置，持节，从中都官徒千二百人，捕巫蛊，督大奸猾；后罢其兵，察三辅、三河、弘农。师古曰：以掌徒隶而巡察，故云司隶。盖，音古盍翻。齐大夫陈戴食采于盖，其后以为氏。至汉初，齐有盖公。〕</font></font><font size=4px>刚直公清，数干犯上意。时上方用刑法，任中书官，</font><font size=4px color="#009090"><font size=4px>〔武帝游宴后庭，用宦者为中书官。宣帝因之，遂基恭、显之祸。贤曰：中书，内中之书也。〕</font></font><font size=4px>宽饶奏封事曰："方今圣道浸微，儒术不行，以刑余为周、召，</font><font size=4px color="#009090"><font size=4px>〔师古曰：言使奄人当权轴也。召，读曰邵。〕</font></font><font size=4px>以法律为诗、书。"</font><font size=4px color="#009090"><font size=4px>〔师古曰：言以刑法成教化也。〕</font></font><font size=4px>又引易传</font><font size=4px color="#009090"><font size=4px>〔传，直恋翻。〕</font></font><font size=4px>言："五帝官天下，三王家天下。家以传子孙，官以传贤圣。"书奏，上以为宽饶怨谤，下其书中二千石。</font><font size=4px color="#009090"><font size=4px>〔下，遐稼翻；下同。〕</font></font><font size=4px>时执金吾议，</font><font size=4px color="#009090"><font size=4px>〔据公卿表，是岁也，南阳太守贤为执金吾。〕</font></font><font size=4px>以为"宽饶旨意欲求禅，大逆不道！"</font><font size=4px color="#009090"><font size=4px>〔师古曰：言欲使天子传位于己。〕</font></font><font size=4px>谏大夫郑昌愍伤宽饶忠直忧国，以言事不当意而为文吏所诋挫，</font><font size=4px color="#009090"><font size=4px>〔师古曰：诋，毁也。挫，折也。〕</font></font><font size=4px>上书讼宽饶曰：</font><font size=4px color="#009090"><font size=4px>〔讼者，讼其冤也。〕</font></font><font size=4px>"臣闻山有猛兽，藜藿为之不采；国有忠臣，奸邪为之不起。</font><font size=4px color="#009090"><font size=4px>〔为，于伪翻。〕</font></font><font size=4px>司隶校尉宽饶，居不求安，食不求饱；</font><font size=4px color="#009090"><font size=4px>〔师古曰：论语称孔子曰："君子食无求饱，居无求安。"故引之。〕</font></font><font size=4px>进有忧国之心，退有死节之义；上无许、史之属，下无金、张之托；</font><font size=4px color="#009090"><font size=4px>〔应劭曰：许伯，宣帝皇后父。史高，宣帝外家也。金，金日磾也。张，张安世也。此四家属托无不听。师古曰：此说非也。许氏、史氏，有外属之恩；金氏、张氏，自托于近侍也。属，读如本字。〕</font></font><font size=4px>职在司察，直道而行，多仇少与。</font><font size=4px color="#009090"><font size=4px>〔师古曰：仇，怨雠也。与，党与也。〕</font></font><font size=4px>上书陈国事，有司劾以大辟。</font><font size=4px color="#009090"><font size=4px>〔劾，户概翻。辟，毗亦翻。〕</font></font><font size=4px>臣幸得从大夫之后，官以谏为名，不敢不言！"上不听。九月，下宽饶吏；宽饶引佩刀自刭北阙下，</font><font size=4px color="#009090"><font size=4px>〔刭，古鼎翻。〕</font></font><font size=4px>众莫不怜之。

 　　匈奴虚闾权渠单于将十余万骑旁塞猎，</font><font size=4px color="#009090"><font size=4px>〔旁，步浪翻。〕</font></font><font size=4px>欲入边为寇。未至，会其民题除渠堂亡降汉言状，汉以为言兵鹿奚鹿卢</font><span class="h"><font size=4px>【章：甲十五行本无"鹿卢""鹿"字；乙十一行本同；退斋校同。】</font></font><font size=4px>侯，</font><font size=4px color="#009090"><font size=4px>〔此侯不见表，盖无食邑，犹前羌阳雕为言兵侯之类也。〕</font></font><font size=4px>而遣后将军赵充国将兵四万余骑屯缘边九郡</font><font size=4px color="#009090"><font size=4px>〔文颖曰：五原、朔方之属也。师古曰：九郡者，五原、朔方、云中、代郡、雁门、定襄、北平、上谷、渔阳也。四万余骑分屯之，而充国总统领之。据充国传，书此事于征羌之前；通鉴因匈奴内乱，书于此以先事。〕</font></font><font size=4px>备虏。月余，单于病欧血，因不敢入，还去，即罢兵。乃使题王都犁胡次等入汉请和亲，未报，会单于死。虚闾权渠单于始立，而黜颛渠阏氏。</font><font size=4px color="#009090"><font size=4px>〔事见二十四卷地节二年。阏氏，音烟支。〕</font></font><font size=4px>颛渠阏氏即与右贤王屠耆堂私通，右贤王会龙城而去。颛渠阏氏语以单于病甚，且勿远。</font><font size=4px color="#009090"><font size=4px>〔语，牛倨翻。〕</font></font><font size=4px>后数日，单于死，用事贵人郝宿王刑未央使人召诸王，未至，</font><font size=4px color="#009090"><font size=4px>〔师古曰：郝，音呼各翻。〕</font></font><font size=4px>颛渠阏氏与其弟左大将</font><span class="h"><font size=4px>【章：甲十五行本无"将"字；乙十一行本同。】</font></font><font size=4px>且渠都隆奇谋，立右贤王为握衍朐鞮单于。</font><font size=4px color="#009090"><font size=4px>〔且，子余翻。朐，音劬。鞮，丁奚翻。〕</font></font><font size=4px>握衍朐鞮单于者，乌维单于耳孙也。</font><font size=4px color="#009090"><font size=4px>〔应劭曰：耳孙，玄孙之子也；言去其高、曾益远，但耳闻之也。李斐曰：耳孙，曾孙也。晋灼曰：耳孙，玄孙之曾孙也。诸侯王表，在八世。师古曰：耳孙，诸说不同。据平纪及诸候王表说，梁孝王玄孙之子耳孙，音仍，又匈奴传说握衍朐鞮单于，云乌维单于耳孙；以此参之，李云曾孙是也。然汉书诸处又皆云曾孙非一，不应杂两称而言。据尔雅，"曾孙之子为玄孙，玄孙之子为来孙，来孙之子为昆孙，昆孙之子为仍孙。"从己之数，是为八叶，则与晋说相同。仍、耳声相近，盖一号也。但班氏唯存古名，而计其叶数则错也。〕</font></font><font size=4px>

 　　握衍朐鞮单于立，凶恶，杀刑未央等而任用都隆奇，又尽免虚闾权渠子弟近亲而自以其子弟代之。虚闾权渠单于子稽侯狦既不立，</font><font size=4px color="#009090"><font size=4px>〔师古曰：狦，音先安翻，又音所奸翻；杜佑山谏翻。〕</font></font><font size=4px>亡归妻父乌禅幕。</font><font size=4px color="#009090"><font size=4px>〔师古曰：禅，音蝉。〕</font></font><font size=4px>乌禅幕者，本康居、乌孙间小国，数见侵暴，</font><font size=4px color="#009090"><font size=4px>〔数，所角翻。〕</font></font><font size=4px>率其众数千人降匈奴，狐鹿姑单于以其弟子日逐王姊妻之，使长其众，居右地。</font><font size=4px color="#009090"><font size=4px>〔师古曰：长其众，为之长帅。妻，七细翻。长，知两翻。〕</font></font><font size=4px>日逐王先贤掸，</font><font size=4px color="#009090"><font size=4px>〔郑氏曰：掸，音缠束之缠。晋灼曰：音田。师古曰：晋音是也。〕</font></font><font size=4px>其父左贤王当为单于，让狐鹿姑单于，狐鹿姑单于许立之。</font><font size=4px color="#009090"><font size=4px>〔事见二十二卷武帝太初元年。〕</font></font><font size=4px>国人以故颇言日逐王当为单于。日逐王素与握衍朐鞮单于有隙，即帅其众欲降汉，</font><font size=4px color="#009090"><font size=4px>〔帅，读曰率。降，户江翻；下同。〕</font></font><font size=4px>使人至渠犁，与骑都尉郑吉相闻。吉发渠犁、龟兹诸国五万人迎日逐王口万二千人、小王将十二人，</font><font size=4px color="#009090"><font size=4px>〔小王将者，以裨小王将兵者。一曰匈奴左，右贤王、左。右蠡王、左。右大将以下，凡二十四长为大王将；其余为小王将。将，即亮翻。〕</font></font><font size=4px>随吉至河曲，</font><font size=4px color="#009090"><font size=4px>〔黄河千里一曲，此当在金城郡界。〕</font></font><font size=4px>颇有亡者，吉追斩之，遂将诣京师。</font><font size=4px color="#009090"><font size=4px>〔将，如字，领也，挟也。〕</font></font><font size=4px>汉封日逐王为归德侯。</font><font size=4px color="#009090"><font size=4px>〔功臣表：归德侯食邑于汝南。〕</font></font><font size=4px>

 　　吉既破车师，</font><font size=4px color="#009090"><font size=4px>〔事见上卷地节三年。〕</font></font><font size=4px>降日逐，威震西域，遂并护车师以西北道，故号都护。都护之置，自吉始焉。</font><font size=4px color="#009090"><font size=4px>〔师古曰：并护南北二道，故谓之都。都，犹大也，总也。〕</font></font><font size=4px>上封吉为安远侯。</font><font size=4px color="#009090"><font size=4px>〔功臣侯表：安远侯，食邑于汝南之慎县。〕</font></font><font size=4px>吉于是中西域而立莫府，</font><font size=4px color="#009090"><font size=4px>〔师古曰：中西域者，言最处诸国之中，远近均也。中，音竹仲翻。考异曰：百官表曰："西域都护，加官，地节二年初置。"盖误以神爵为地节也。西域传又云"神爵三年"，亦误。〕</font></font><font size=4px>治乌垒城，去阳关二千七百余里。</font><font size=4px color="#009090"><font size=4px>〔乌垒城，与渠犁田官相近。阳关，在敦煌龙勒县西。宋白曰：伊州伊吾郡，汉伊吾卢地；宣帝时，郑吉为西域都护，治乌垒城，即此。永平末，取此地置宜禾都尉。〕</font></font><font size=4px>匈奴益弱，不敢争西域，僮仆都尉由此罢。</font><font size=4px color="#009090"><font size=4px>〔西域诸国故皆役属匈奴，匈奴西边日逐王置僮仆都尉，使领西域，常居焉耆、危须、尉犁间，赋税诸国，取富给焉。匈奴盖以僮仆视西域也。今日逐王既降，西域诸国咸服于汉，故僮仆都尉罢。〕</font></font><font size=4px>都护督察乌孙、康居等三十六国动静，有变以闻，可安辑，安辑之，不可者诛伐之，汉之号令班西域矣。</font><font size=4px color="#009090"><font size=4px>〔师古曰：班，布也。〕</font></font><font size=4px>

 　　握衍朐鞮单于更立其从兄薄胥堂为日逐王。</font><font size=4px color="#009090"><font size=4px>〔为薄胥堂立为屠耆单于张本。从，才用翻。〕</font></font><font size=4px>

 　　乌乌孙昆弥翁归靡因长罗侯常惠上书："愿以汉外孙元贵靡为嗣，</font><font size=4px color="#009090"><font size=4px>〔元贵靡，楚主解忧长男也。〕</font></font><font size=4px>得令复尚汉公主，结婚重亲，</font><font size=4px color="#009090"><font size=4px>〔复，扶又翻；下同。重，直龙翻。〕</font></font><font size=4px>畔绝匈奴。"诏下公卿议。</font><font size=4px color="#009090"><font size=4px>〔下，遐稼翻；下同。〕</font></font><font size=4px>大鸿胪萧望之以为"乌孙绝域，变故难保，不可许。"</font><font size=4px color="#009090"><font size=4px>〔胪，陵如翻。〕</font></font><font size=4px>上美乌孙新立大功，</font><font size=4px color="#009090"><font size=4px>〔谓本始二年破匈奴也。〕</font></font><font size=4px>又重绝故业，</font><font size=4px color="#009090"><font size=4px>〔师古曰：重，难也。故业，谓先与匈奴婚亲也。〕</font></font><font size=4px>乃以乌孙主解忧弟相夫为公主，盛为资送而遣之，使常惠送之至敦煌。</font><font size=4px color="#009090"><font size=4px>〔敦，音屯。〕</font></font><font size=4px>未出塞，闻翁归靡死，乌孙贵人共从本约立岑娶子泥靡为昆弥，号狂王。</font><font size=4px color="#009090"><font size=4px>〔本约见二十四卷本始二年。"岑娶"，汉书作"岑陬"。〕</font></font><font size=4px>常惠上书："愿留少主敦煌。"</font><font size=4px color="#009090"><font size=4px>〔少，诗照翻；下同。敦，徒门翻。〕</font></font><font size=4px>惠驰至乌孙，责让不立元贵靡为昆弥，还迎少主。事下公卿，望之复以"乌</font><span class="h"><font size=4px>【章：甲十五行本"乌"上有"为" 字；乙十一行本同；孔本同。】</font></font><font size=4px>孙持两端，难约结。</font><font size=4px color="#009090"><font size=4px>〔复，扶又翻。〕</font></font><font size=4px>今少主以元贵靡不立而还，信无负于夷狄，中国之福也。少主王止，繇役将兴。"</font><font size=4px color="#009090"><font size=4px>〔繇，古傜字通。〕</font></font><font size=4px>天子从之，征还少主。</font><font size=4px color="#009090"><font size=4px>〔考异曰：乌孙传，请昏在元康二年。望之传云"神爵二年"。按元康二年，望之未为鸿胪。盖误以神爵为元康也。〕</font></font><font size=4px>

 　　神爵三年（壬戌，公元前五九年）

 　　春，三月，丙辰，高平宪侯魏相薨。</font><font size=4px color="#009090"><font size=4px>〔恩泽侯表，高平侯食邑于淮阳柘县。諡法：博闻多能曰宪。〕</font></font><font size=4px>夏，四月，戊辰，丙吉为丞相。吉上宽大，好礼让，</font><font size=4px color="#009090"><font size=4px>〔好，呼到翻。〕</font></font><font size=4px>不亲小事；时人以为知大体。

 　　秋，七月，甲子，大鸿胪萧望之为御史大夫。

 　　八月，诏曰："吏不廉平，则治道衰。</font><font size=4px color="#009090"><font size=4px>〔治，直吏翻；下同。〕</font></font><font size=4px>今小吏皆勤事而俸禄薄，</font><font size=4px color="#009090"><font size=4px>〔俸，扶用翻。〕</font></font><font size=4px>欲无侵渔百姓，难矣！</font><font size=4px color="#009090"><font size=4px>〔如淳曰：渔，夺也；谓夺其利便也。晋灼曰：许慎云：捕鱼之字也。师古曰：渔者，若言渔猎也。晋说是也。〕</font></font><font size=4px>其益吏百石已下俸十五。"</font><font size=4px color="#009090"><font size=4px>〔如淳曰：律：百石，奉月六百。韦昭曰：若食一石，则益五斗。考异曰：宣纪云："益吏百石以下俸十五"。韦昭曰：若食一石，则益五斗。荀纪云："益吏百石以下俸五十斛。"盖以十五难晓，故改之。然诏云以下，恐难指五十斛也。〕</font></font><font size=4px>

 　　是岁，东郡太守韩延寿为左冯翊。始，延寿为颍川太守，颍川承赵广汉构会吏民之后，</font><font size=4px color="#009090"><font size=4px>〔构会吏民事见二十四卷本始三年。师古曰：构，结也。〕</font></font><font size=4px>俗多怨雠。延寿改更，教以礼让；</font><font size=4px color="#009090"><font size=4px>〔更，工衡翻。〕</font></font><font size=4px>召故老，与议定嫁娶、丧祭仪品，略依古礼，不得过法。百姓遵用其教。卖偶车马、下里伪物者，弃之市道。</font><font size=4px color="#009090"><font size=4px>〔张晏曰：下里，地下蒿里伪物也。师古曰：偶，谓土木为之，象真车马之形也。偶，对也。弃其物于市之道上也。〕</font></font><font size=4px>黄霸代延寿居颍川，霸因其迹而大治。延寿为吏，上礼义，好古教化，</font><font size=4px color="#009090"><font size=4px>〔好，呼到翻。〕</font></font><font size=4px>所至必聘其贤士，以礼待，用广谋议，纳谏争；表孝弟有行，</font><font size=4px color="#009090"><font size=4px>〔争，读曰诤。行，下孟翻。〕</font></font><font size=4px>修治学官，</font><font size=4px color="#009090"><font size=4px>〔师古曰：学官，谓庠序之合也。治，直之翻。〕</font></font><font size=4px>春秋乡射，陈钟鼓、管弦，盛升降、揖让；</font><font size=4px color="#009090"><font size=4px>〔周礼地官：乡大夫以乡射之礼五物询众庶：一曰和，二曰容，三曰主皮，四曰和容，五曰兴舞。〕</font></font><font size=4px>及都试讲武，设斧钺、旌旗，习射、御之事；</font><font size=4px color="#009090"><font size=4px>〔汉诸郡以八月都试，讲武事也。如淳曰：太守、都尉、令、长、丞、尉、会都试，课殿最也。〕</font></font><font size=4px>治城郭，收赋租，先明布告其日，以期会为大事。吏民敬畏，趋乡之。</font><font size=4px color="#009090"><font size=4px>〔师古曰：趋，读曰趣。乡，读曰向。趣，七喻翻。〕</font></font><font size=4px>又置正、五长，</font><font size=4px color="#009090"><font size=4px>〔师古曰：正，若今之乡正、里正也。伍长，同伍之中置一人为长也。长，知两翻。〕</font></font><font size=4px>相率以孝弟；</font><font size=4px color="#009090"><font size=4px>〔弟，读曰悌；下孝弟同。〕</font></font><font size=4px>不得舍奸人，</font><font size=4px color="#009090"><font size=4px>〔师古曰：舍，止也。〕</font></font><font size=4px>闾里阡陌有非常，吏辄闻知，奸人不敢入界。其始若烦，后吏无追捕之苦，民无棰楚之忧，</font><font size=4px color="#009090"><font size=4px>〔师古曰：棰，杖也。楚，荆木也；即今之荆子也。棰，止橤翻。〕</font></font><font size=4px>皆便安之。接待下吏，恩施甚厚而约誓明。</font><font size=4px color="#009090"><font size=4px>〔施，式豉翻。〕</font></font><font size=4px>或欺负之者，延寿痛自刻责："岂其负之，何以至此！"</font><font size=4px color="#009090"><font size=4px>〔师古曰：言岂我负之，其人何以为此事。〕</font></font><font size=4px>吏闻者自伤悔，其县尉至自刺死。</font><font size=4px color="#009090"><font size=4px>〔刺，七亦翻。〕</font></font><font size=4px>及门下掾自刭，人救不殊，</font><font size=4px color="#009090"><font size=4px>〔掾，于绢翻。师古曰：殊，绝也。以人救之，故身首不相绝也。刭，古顶翻。〕</font></font><font size=4px>延寿涕泣，遣吏医治视，</font><font size=4px color="#009090"><font size=4px>〔治，直之翻。〕</font></font><font size=4px>厚复其家。</font><font size=4px color="#009090"><font size=4px>〔复，方目翻。〕</font></font><font size=4px>在东郡三岁，令行禁止，</font><font size=4px color="#009090"><font size=4px>〔令之必行，禁之必止，无违者也。〕</font></font><font size=4px>断狱大减，</font><font size=4px color="#009090"><font size=4px>〔断，丁乱翻。〕</font></font><font size=4px>由是入为冯翊。

 　　延寿出行县至高陵，</font><font size=4px color="#009090"><font size=4px>〔高陵县属左冯翊。行，下孟翻。〕</font></font><font size=4px>民有昆弟相与讼田，自言。延寿大伤之，曰："幸得备位，为郡表率，不能宣明教化，至令民有骨肉争讼，既伤风化，重使贤长吏、啬夫、三老、孝弟受其耻，</font><font size=4px color="#009090"><font size=4px>〔重，直用翻。贤长吏，谓县令、丞也。续汉志：县有啬夫，皆主知民善恶，为役先后，知民贫富、为赋多少，平其差品。三老，掌教化，凡有孝子、顺孙、贞女、义妇、让财、救患及学士为民法式者，皆扁表其民，以兴善行。贤曰：三老、孝弟、力田，三者皆乡官之名。三老，高帝置，孝弟、力田，高后置，所以劝导乡里，助成风化也。〕</font></font><font size=4px>咎在冯翊，当先退！"是日，移病不听事，因入卧传舍，闭合思过。</font><font size=4px color="#009090"><font size=4px>〔传，知恋翻；下传相同。〕</font></font><font size=4px>一县莫知所为，令、丞、啬夫、三老亦皆自系待罪。于是讼者宗族传相责让；此两昆弟深自悔，皆自髡，肉袒谢，愿以田相移，终死不敢复争。</font><font size=4px color="#009090"><font size=4px>〔师古曰：移，犹传也。一说：兄以让弟，弟又让兄，故云相移。复，扶又翻。〕</font></font><font size=4px>郡中歙然，莫不传相敕厉，不敢犯。</font><font size=4px color="#009090"><font size=4px>〔歙，与翕同，许及翻。〕</font></font><font size=4px>延寿恩信周偏二十四县，</font><font size=4px color="#009090"><font size=4px>〔冯翊统高陵、栎阳、翟道、池阳、夏阳、衙、粟邑、谷口、莲勺、鄜、频阳、临晋、重泉、郃阳、祋祤、武城、沈阳、褱德、征、云陵、万年、长陵、阳陵、云阳二十四县。〕</font></font><font size=4px>莫敢以辞讼自言者。推其至诚，吏民不忍欺绐。</font><font size=4px color="#009090"><font size=4px>〔师古曰：绐，诳也，音荡亥翻。〕</font></font><font size=4px>

 　　匈奴单于又杀先贤掸两弟；乌禅幕请之，不听，心恚。</font><font size=4px color="#009090"><font size=4px>〔师古曰：恚，恨也，音于避翻。〕</font></font><font size=4px>其后左奥鞬王死，单于自立其小子为奥鞬王，留庭。</font><font size=4px color="#009090"><font size=4px>〔留单于庭也。〕</font></font><font size=4px>奥鞬贵人共立故奥鞬王子为王，</font><font size=4px color="#009090"><font size=4px>〔师古曰：奥，音郁。鞬，音居言翻。〕</font></font><font size=4px>与俱东徙。单于右丞相将万骑往击之。失亡数千人，不胜。 
</font><!--/HTMLBUILERPART0--><font size=4px>