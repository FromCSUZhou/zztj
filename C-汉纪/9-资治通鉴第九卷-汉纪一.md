<font size=4px>　　汉纪一　起旃蒙协洽，尽柔兆涒滩，凡二年。</font><font size=4px color="#009090"><font size=4px>〔项羽之分天下，王诸将也，王沛公于巴、蜀、汉中，曰汉王。王怒，欲攻羽。萧何谏曰："语曰『天汉』，其称甚美。"于是就国。及灭项羽，有天下，遂因始封国名而号曰汉。章："项羽至曰汉"，乙十一行本无此五十九字。〕</font></font><font size=4px>

 　　太祖高皇帝上之上</font><font size=4px color="#009090"><font size=4px>〔姓刘氏，讳邦，字季；沛丰邑中阳里人。张晏曰：諡法无高，以帝为功最高而为帝之太祖，故特起此名焉。章：乙十一行本"人"下有"秦二世元年，陈涉起蕲，沛父老立季为沛公；二年，项羽更立为汉王，明年称汉元年；五年即帝位。"三十七字。无"张晏"至"名焉"二十五字。〕</font></font><font size=4px>

 　　元年（乙未，公元前二零六年）

 　　冬，十月，</font><font size=4px color="#009090"><font size=4px>〔古有三正：子为天正，周用之，以十一月为岁首，丑为地正，殷用之，以十二月为岁首；寅为人正，夏用之，以十三月为岁首。秦，水德，谓建亥之月水得位，故以十月为岁首。高祖以十月至霸上，因而不革。至武帝太初元年，定历，改用夏正，始以寅为岁首；至于今因之。〕</font></font><font size=4px>沛公至霸上；</font><font size=4px color="#009090"><font size=4px>〔考异曰：史记、汉书、荀悦汉纪，皆云"是月五星聚东井"。按魏收后魏书高允传：崔浩集诸术士考校汉元以来日月薄蚀、五星行度，并讥前史之失，别为魏历，以示允。允曰："善言远者必先验于近。且汉元年冬十月五星聚于东井，此乃历术之浅事，今讥汉史而不觉此谬，恐后之讥今犹今之讥古。"浩曰："所缪云何？"允曰："按星传：金、水二星常附日而行，冬十月，日旦在尾、箕，昏没于申南，而东井方出于寅北，二星何因背日而行！是史官欲神其事，不复推之于理。"浩曰："欲为变者，何所不可！君独不疑三星之聚，而怪二星之来。"允曰："此不可以空言争，宜更审之。"时坐者咸怪。东宫少傅游雅曰： "高君长于历，当不虚言也。"后岁余，浩谓允曰："先所论者，本不经心；及更考究，果如君语，以前三月聚于东井，非十月也。"今从之，十月不言五星聚。〕</font></font><font size=4px>秦王子婴素车、白马，系颈以组，封皇帝玺、符、节，降轵道旁。</font><font size=4px color="#009090"><font size=4px>〔应劭曰：子婴不敢袭帝号，但称王耳。素车、白马，丧人之服。组者，天子韨也。系颈，言欲自杀也。师古曰：此组，谓绶也，所以带玺也。组，总五翻，今绶纷绦是也。应劭曰：玺，信也；古者尊卑共之。左传：襄公在楚，季武子使公冶问玺书，追而与之。秦、汉尊者以为信，群下乃避之。汉官仪曰：子婴上始皇玺，因服御之；代代传受，号"汉传国玺"。沈约曰：高祖入关，得秦始皇蓝田玉玺，螭虎纽，文曰"受天之命，皇帝寿昌"。后代名传国玺。史记正义曰：天子有六玺：皇帝行玺，皇帝之玺，皇帝信玺，天子行玺，天子之玺，天子信玺。皇帝信玺，凡事皆用之，玺令施行。天子信玺，以迁拜、封诸侯之玺，以发兵，皆以武都紫泥封。虞喜志林曰：传国玺自在六玺之外；天子凡七玺。符，说文曰：信也。韦昭曰：符，发兵符也。师古曰：符，诸所合符以为契者也。周礼，地官之属有掌节。郑玄注云：节，犹信也，行者所执之信。三礼义宗曰：节长尺二寸；秦、汉以下改为旌幢之形。韦昭曰：节者，使所拥也。释名云：为号令赏罚之节也。师古曰：节以毛为之，上下相重，取象竹节，将命者持之以为信。徐广曰：轵道，在霸陵。苏林曰：亭名也，在长安东十三里。汉宫殿疏曰：轵道亭东去霸城观四里，观东去霸水百步。括地志：轵，音纸。轵道在雍州万年县东北十六里苑中。〕</font></font><font size=4px>诸将或言诛秦王。沛公曰："始怀王遗我，固以能宽容。</font><font size=4px color="#009090"><font size=4px>〔事见上卷秦二世二年。〕</font></font><font size=4px>且人已降，杀之不祥。"乃以属吏。</font><font size=4px color="#009090"><font size=4px>〔属，付也。属吏者，付之于吏，使监守之也。属，之欲翻。〕</font></font><font size=4px>

 　　贾谊论曰：秦以区区之地致万乘之权，招八州而朝同列，</font><font size=4px color="#009090"><font size=4px>〔苏林曰：招，音翘；举也。秦国，周职方雍州之地耳；既破六国，乃举豫、兖、青、扬、荆、幽、冀、并八州有之。六国与秦俱称王，是为同列。朝，直遥翻。〕</font></font><font size=4px>百有余年，然后以六合为家，</font><font size=4px color="#009090"><font size=4px>〔六合，天、地、东、西、南、北。〕</font></font><font size=4px>肴、函为宫；一夫作难而七庙堕，</font><font size=4px color="#009090"><font size=4px>〔堕，读曰隳。记：天子七庙，三昭、三穆，与太祖之庙而七。〕</font></font><font size=4px>身死人手，为天下笑者，何也？仁谊不施而攻守之势异也。

 　　沛公西入咸阳，诸将皆争走金帛财物之府分之，</font><font size=4px color="#009090"><font size=4px>〔走，音奏。〕</font></font><font size=4px>萧何独先入收秦丞相府图籍藏之，以此沛公得具知天下厄塞、</font><font size=4px color="#009090"><font size=4px>〔厄，乙革翻。塞，悉则翻。〕</font></font><font size=4px>户口多少、强弱之处。沛公见秦宫室、帷帐、狗马、重宝、妇女以千数，意欲留居之。樊哙谏曰："沛公欲有天下耶，将为富家翁耶？凡此奢丽之物，皆秦所以亡也，沛公何用焉！愿急还霸上，无留宫中！"</font><font size=4px color="#009090"><font size=4px>〔樊哙起于狗屠，识见如此。余谓哙之功当以谏留秦宫为上，鸿门诮让项羽次之。姓谱：周宣王封仲山甫于樊，后因氏焉。〕</font></font><font size=4px>沛公不听。张良曰："秦为无道，故沛公得至此。夫为天下除残贼，宜缟素为资。</font><font size=4px color="#009090"><font size=4px>〔缟素，有丧之服；谓吊民也。为，于伪翻，缟，工老翻。〕</font></font><font size=4px>今始入秦，即安其乐，</font><font size=4px color="#009090"><font size=4px>〔乐，音洛。〕</font></font><font size=4px>此所谓『助桀所虐』。且忠言逆耳利于行，毒药苦口利于病，愿沛公听樊哙言！"沛公乃还军霸上。

 　　十一月，沛公悉召诸县父老、豪杰，谓曰："父老苦秦苛法久矣！</font><font size=4px color="#009090"><font size=4px>〔苛，音何，细也。〕</font></font><font size=4px>吾与诸侯约，先入关者王之；</font><font size=4px color="#009090"><font size=4px>〔王，于况翻；又如字。〕</font></font><font size=4px>吾当王关中。与父老约，法三章耳：杀人者死，伤人及盗抵罪。</font><font size=4px color="#009090"><font size=4px>〔服虔曰：随轻重制法也。李奇曰：伤人有曲直，盗赃有多少，罪名不可预定；凡言抵罪，未知抵何罪也。师古曰：抵，至也，当也。服、李二说并得之。抵，丁礼翻。〕</font></font><font size=4px>余悉除去秦法，诸吏民皆案堵如故。</font><font size=4px color="#009090"><font size=4px>〔案，次第也；墙堵也：言不迁动也。去，羌吕翻。〕</font></font><font size=4px>凡吾所以来，为父老除害，非有所侵暴；无恐！且吾所以还军霸上，待诸侯至而定约束耳。"乃使人与秦吏行县、乡、邑，告谕之。</font><font size=4px color="#009090"><font size=4px>〔秦制：县大率方百里，十里一亭，十亭一乡，所封食邑。为，于伪翻。行，下孟翻。〕</font></font><font size=4px>秦民大喜，争持牛、羊、酒食献飨军士。沛公又让不受，曰："仓粟多，非乏，不欲费民。"民又益喜，唯恐沛公不为秦王。

 　　项羽既定河北，率诸侯兵欲西入关。先是，诸侯吏卒、繇使、屯戍过秦中者，秦中吏卒遇之多无状。</font><font size=4px color="#009090"><font size=4px>〔言无善状也。先，悉荐翻。繇，读曰傜。〕</font></font><font size=4px>及章邯以秦军降诸侯，诸侯吏卒乘胜多奴虏使之，轻折辱秦吏卒。秦吏卒多怨，窃言曰："章将军等诈吾属降诸侯。今能入关破秦，大善；即不能，诸侯虏吾属而东，秦又尽诛吾父母妻子，柰何？"诸将微闻其计，以告项羽。项羽召黥布、蒲将军计曰："秦吏卒尚众，其心不服；至关不听，事必危。不如击杀之，而独与章邯、长史欣、都尉翳入秦。"于是楚军夜击坑秦卒二十余万人新安城南。</font><font size=4px color="#009090"><font size=4px>〔班志，县属弘农郡。师古曰：今谷州县。括地志：新安故城，在洛州渑池县东一十二里。〕</font></font><font size=4px>

 　　或说沛公曰："秦富十倍天下，地形强。闻项羽号章邯为雍王，王关中，</font><font size=4px color="#009090"><font size=4px>〔雍，于用翻。王关之王，于况翻；下欲王同。〕</font></font><font size=4px>今则来，沛公恐不得有此。可急使兵守函谷关，无内诸侯军；</font><font size=4px color="#009090"><font size=4px>〔内音纳，又如字。今传内从"人"者奴对翻；从"入"者读为纳。〕</font></font><font size=4px>稍征关中兵以自益，距之。"沛公然其计，从之。

 　　已而项羽至关，关门闭；闻沛公已定关中，大怒，使黥布等攻破函谷关。十二月，项羽进至戏。</font><font size=4px color="#009090"><font size=4px>〔戏，许宜翻。〕</font></font><font size=4px>沛公左司马曹无伤使人言项羽曰："沛公欲王关中，令子婴为相，珍宝尽有之。"欲以求封。项羽大怒，飨士卒，期旦日击沛公军。当是时，项羽兵四十万，号百万，在新丰鸿门；</font><font size=4px color="#009090"><font size=4px>〔新丰县本秦骊邑，高祖七年方置，史以后来县名书之。应劭曰：太上皇思东归，于是高祖改筑城市街里以象丰，徙丰民以实之，故号新丰。孟康曰：鸿门在新丰东十七里，旧大道下阪口名也。姚察云：在新丰古城东，末至戏水，道南有断原，南北洞门是也。水经注：今新丰古城东有阪，长二里余，堑原通道，南北洞开，有同门汰，谓之鸿门。孟康言在新丰东十七里，无之；盖指县治而言，非谓城也。自新丰古城西至霸城五十里，霸城西十里则霸水，又西二十里则长安城。〕</font></font><font size=4px>沛公兵十万，号二十万，在霸上。

 　　范增说项羽曰："沛公居山东时，贪财，好色；今入关，财物无所取，妇女无所幸，此其志不在小。吾令人望其气，皆为龙虎，成五采，此天子气也。</font><font size=4px color="#009090"><font size=4px>〔周礼：眡祲氏掌十煇之法，以观妖祥，辨吉凶。即后世所谓望气者也。晋天文志：天子气，内赤外黄，四方所发之处当有王者。若天子欲有游往处，其地亦先发此气，或如城门隐隐在气雾中，或气象青衣人无手，在日西，或如龙马，或杂色郁郁冲天者，皆帝王之气。〕</font></font><font size=4px>急击勿失！"

 　　楚左尹项伯者，</font><font size=4px color="#009090"><font size=4px>〔楚官有左尹、右尹。〕</font></font><font size=4px>项羽季父也，素善张良，乃夜驰之沛公军，私见张良，具告以事，欲呼与俱去，曰："毋俱死也！"张良曰："臣为韩王送沛公；沛公今有急，亡去，不义，不可不语。"</font><font size=4px color="#009090"><font size=4px>〔为，于伪翻。语，牛倨翻。〕</font></font><font size=4px>良乃入，具告沛公。沛公大惊。良曰："料公士卒足以当项羽乎？"沛公默然曰："固不如也。且为之柰何？"张良曰："请往谓项伯，言沛公之不敢叛也。"沛公曰："君安与项伯有故？"张良曰："秦时与臣游，尝杀人，臣活之。今事有急，故幸来告良。"沛公曰："孰与君少长？"良曰："长于臣。"</font><font size=4px color="#009090"><font size=4px>〔少，诗照翻。长，知两翻〕</font></font><font size=4px>。沛公曰："君为我呼入，吾得兄事之。"张良出，固要项伯；</font><font size=4px color="#009090"><font size=4px>〔要，一遥翻。〕</font></font><font size=4px>项伯即入见沛公。沛公奉巵 酒为寿，约为婚姻，曰："吾入关，秋毫不敢有所近，</font><font size=4px color="#009090"><font size=4px>〔文颖曰：毫，秋乃成好，举盛而言也。师古曰：毫成之时，端极纤细，适足喻小，非言其盛。近，其靳翻。〕</font></font><font size=4px>籍吏民，封府库而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。"</font><font size=4px color="#009090"><font size=4px>〔倍，读曰背。〕</font></font><font size=4px>项伯许诺，谓沛公曰："旦日不可不蚤自来谢。"沛公曰："诺。"于是项伯复夜去，至军中，具以沛公言报项羽；因言曰：沛公不先破关中，公岂敢入乎！今人有大功而击之，不义也；不如因善遇之。"项羽许诺。

 　　沛公旦日从百余骑来见项羽鸿门，谢曰："臣与将军戮力而攻秦，将军战河北，臣战河南；不自意能先入关破秦，得复见将军于此。今者有小人之言，令将军与臣有隙。"项羽曰："此沛公左司马曹无伤言之；不然，籍何以至此！"项羽因留沛公与饮。范增数目项羽，</font><font size=4px color="#009090"><font size=4px>〔数，所角翻。〕</font></font><font size=4px>举所佩玉玦以示之者三；</font><font size=4px color="#009090"><font size=4px>〔玦如环而有缺。增举以示羽，盖欲其决意杀沛公也。〕</font></font><font size=4px>项羽默然不应。范增起，出，召项庄，谓曰："君王为人不忍。若入前为寿，</font><font size=4px color="#009090"><font size=4px>〔若，汝也。师古曰：凡言为寿者，谓进爵于尊者而献无疆之寿。〕</font></font><font size=4px>寿毕，请以剑舞，因击沛公于坐，杀之。</font><font size=4px color="#009090"><font size=4px>〔坐，徂卧翻。〕</font></font><font size=4px>不者，若属皆且为所虏！"庄则入为寿，寿毕，曰："军中无以为乐，</font><font size=4px color="#009090"><font size=4px>〔乐，音洛。〕</font></font><font size=4px>请以剑舞。"项羽曰："诺。"项庄拔剑起舞。项伯亦拔剑起舞，常以身翼蔽沛公，庄不得击。

 　　于是张良至军门见樊哙。哙曰："今日之事何如？"良曰："今项庄拔剑舞，其意常在沛公也。" 哙曰："此迫矣，臣请入，与之同命！"哙即带剑拥盾入。</font><font size=4px color="#009090"><font size=4px>〔盾，所以蔽身者也。盾，食尹翻。〕</font></font><font size=4px>军门卫士欲止不内，樊哙侧其盾以撞，卫士仆地。</font><font size=4px color="#009090"><font size=4px>〔撞，丈江翻；击也。〕</font></font><font size=4px>遂入，披帷立，</font><font size=4px color="#009090"><font size=4px>〔在旁曰帷。释名曰：帷，围也，以自障围也。〕</font></font><font size=4px>瞋目视项羽，</font><font size=4px color="#009090"><font size=4px>〔瞋，怒目也，昌真翻。〕</font></font><font size=4px>头发上指，目眦尽裂。</font><font size=4px color="#009090"><font size=4px>〔眦，才赐翻，又在计翻，目际也。〕</font></font><font size=4px>项羽按剑而跽曰：</font><font size=4px color="#009090"><font size=4px>〔跽，其纪翻，长跪也。〕</font></font><font size=4px>"客何为者？"张良曰："沛公之参乘樊哙也。"项羽曰："壮士！赐之巵酒。"则与斗巵酒。哙拜谢，起，立而饮之。项羽曰："赐之彘肩！"则与一生彘肩。樊哙覆其盾于地，加彘肩其上，拔剑切而啖之。项羽曰："壮士复能饮乎？"</font><font size=4px color="#009090"><font size=4px>〔复，扶又翻。〕</font></font><font size=4px>樊哙曰："臣死且不避，巵酒安足辞！夫秦有虎狼之心，杀人如不能举，刑人如恐不胜；天下皆叛之。怀王与诸将约曰：『先破秦入咸阳者，王之。』今沛公先破秦，入咸阳，毫毛不敢有所近，</font><font size=4px color="#009090"><font size=4px>〔近，其靳翻。〕</font></font><font size=4px>还军霸上以待将军。劳苦而功高如此，未有封爵之赏，而听细人之说，欲诛有功之人，此亡秦之续耳，窃为将军不取也！"项羽未有以应，曰："坐！"樊哙从良坐。

 　　坐须臾，沛公起如厕，因招樊哙出。沛公曰："今者出，未辞也，为之柰何？"樊哙曰："如今人方为刀俎，我方为鱼肉，何辞为！"于是遂去。鸿门去霸上四十里，沛公则置车骑，</font><font size=4px color="#009090"><font size=4px>〔置，留也；留车骑于鸿门，不以自随。〕</font></font><font size=4px>脱身独骑；樊哙、夏侯婴、靳强、纪信等四人</font><font size=4px color="#009090"><font size=4px>〔姓谱：夏侯出自夏后之后，杞简公为楚所灭，其弟佗奔鲁，鲁悼公以佗出自夏后氏，受爵为侯，谓之夏侯，因而命氏。纪，春秋纪侯之后，以国为姓。〕</font></font><font size=4px>持剑、盾步走，从骊山下道芷阳，间行趣霸上。</font><font size=4px color="#009090"><font size=4px>〔班志：京兆霸陵县，故芷阳也；文帝更名。间，空也；投空隙而行。间，古苋翻。趣，读如趋向之趋，逡须翻；后以义推。又七喻翻。〕</font></font><font size=4px>留张良使谢项羽，以白璧献羽，玉斗与亚父。沛公谓良曰："从此道至吾军，不过二十里耳。度我至军中，公乃入。"</font><font size=4px color="#009090"><font size=4px>〔度，徒洛翻。〕</font></font><font size=4px>沛公已去，间至军中，张良入谢曰："沛公不胜杯杓，不能辞，</font><font size=4px color="#009090"><font size=4px>〔胜，音升。〕</font></font><font size=4px>谨使臣良奉白璧一双，再拜献将军足下；玉斗一双，再拜奉亚父足下。"项羽曰："沛公安在？"良曰："闻将军有意督过之，</font><font size=4px color="#009090"><font size=4px>〔师古曰：谓视责也。〕</font></font><font size=4px>脱身独去，已至军矣。"项羽则受璧，置之坐上。</font><font size=4px color="#009090"><font size=4px>〔坐，徂卧翻。〕</font></font><font size=4px>亚父受玉斗，置之地，拔剑撞而破之，曰："唉，</font><font size=4px color="#009090"><font size=4px>〔叹恨之声，音乌开翻，又于其翻。〕</font></font><font size=4px>竖子不足与谋！夺将军天下者，必沛公也；吾属今为之虏矣！"沛公至军，立诛杀曹无伤。

 　　居数日，项羽引兵西，屠咸阳，杀秦降王子婴，烧秦宫室，火三月不灭；收其货宝、妇女而东。秦民大失望。</font><font size=4px color="#009090"><font size=4px>〔秦民初见沛公无所侵暴而悦，及为项羽残灭，失其初所望也。〕</font></font><font size=4px>

 　　韩生说项羽曰："关中阻山带河，四塞之地，地肥饶，可都以霸。"项羽见秦宫室皆已烧残破，又心思东归，曰："富贵不归故乡，如衣绣夜行，谁知之者！"韩生退曰："人言楚人沐猴而冠耳，果然！"</font><font size=4px color="#009090"><font size=4px>〔师古曰：沐猴，猕猴也。言虽着人衣冠，其心不类人也。果然，如人之言也。〕</font></font><font size=4px>项羽闻之，烹韩生。

 　　项羽使人致命怀王；怀王曰："如约。"</font><font size=4px color="#009090"><font size=4px>〔言如前约，使沛公王关中。〕</font></font><font size=4px>项羽怒曰："怀王者，吾家所立耳，非有功伐，</font><font size=4px color="#009090"><font size=4px>〔张晏曰：积功曰伐。〕</font></font><font size=4px>何以得专主约！天下初发难时，</font><font size=4px color="#009090"><font size=4px>〔谓初起兵时。难，乃旦翻。〕</font></font><font size=4px>假立诸侯后以伐秦。然身被坚执锐首事，暴露于野</font><font size=4px color="#009090"><font size=4px>〔史记正义曰：暴，蒲北翻，又如字。〕</font></font><font size=4px>三年，灭秦定天下者，皆将相诸君与籍之力也。怀王虽无功，固当分其地而王之。"诸将皆曰："善！"春，正月，羽阳尊怀王为义帝，曰："古之帝者，地方千里，必居上游。"</font><font size=4px color="#009090"><font size=4px>〔游，即流也；言居水之上流。〕</font></font><font size=4px>乃徙义帝于江南，都郴。</font><font size=4px color="#009090"><font size=4px>〔史记曰：长沙郴县。班志，郴县属桂阳郡。盖高祖定天下，方分长沙为桂阳郡也。郴，丑林翻。〕</font></font><font size=4px>

 　　二月，羽分天下王诸将。羽自立为西楚霸王，</font><font size=4px color="#009090"><font size=4px>〔文颍曰：史记货殖传：淮以北，沛、陈、汝南、南郡为西楚；彭城以东，吴、广陵为东楚；衡山、九江，江南长沙、豫章为南楚。羽欲都彭城，故自称西楚。孟康曰：旧名江陵为南楚，吴为东楚，彭城为西楚。师古曰：孟说是也。〕</font></font><font size=4px>王梁、楚地九郡，都彭城。</font><font size=4px color="#009090"><font size=4px>〔班志，县属楚国。史记正义曰：徐州县。〕</font></font><font size=4px>羽与范增疑沛公，而业已讲解，又恶负约，</font><font size=4px color="#009090"><font size=4px>〔恶，乌路翻。〕</font></font><font size=4px>乃阴谋曰："巴、蜀道险，秦之迁人皆居之。"乃曰："巴、蜀亦关中地也。"故立沛公为汉王，王巴、蜀、汉中，都南郑。</font><font size=4px color="#009090"><font size=4px>〔巴、蜀、汉中，秦所置三郡地也。班志，南郑县属汉中。括地志：南郑县，今梁州治所。近世有李文子者，蜀人也，着蜀鉴曰：南郑自南郑，汉中自汉中。南郑乃古褒国，秦未得蜀以前，先取之。汉中乃金、洋、均、房等州六百里是也。秦既得汉中，乃分南郑以隶之而置郡焉，南郑与汉中为一自此始。春秋"楚人、巴人灭庸"，即今均、房两州地。班志，汉中郡治西城，今金州上庸郡是也。〕</font></font><font size=4px>而三分关中，王秦降将，以距塞汉路：</font><font size=4px color="#009090"><font size=4px>〔塞，悉则翻。〕</font></font><font size=4px>章邯为雍王，王咸阳以西，都废丘；</font><font size=4px color="#009090"><font size=4px>〔班志：扶风槐里县，周曰犬丘，懿王所都也；秦曰废丘；高祖三年更名。韦昭曰：犬丘，周懿王所都；秦欲废周，故曰废丘。括地志：废丘故城，在雍州始平县东南一十里。〕</font></font><font size=4px>长史欣者，故为栎阳狱掾，尝有德于项梁；都尉董翳者，本劝章邯降楚；故立欣为塞王，王咸阳以东，至河，都栎阳；</font><font size=4px color="#009090"><font size=4px>〔韦昭曰：塞在长安，名桃林塞。史记正义曰：桃林塞，今华州潼关。师古曰：取河、华之固为厄塞耳，非桃林也。塞，先代翻。栎阳县属冯翊。括地志：汉七年，分栎阳城内为万年县；隋改为大兴县；唐复万年。秦献公所城栎阳故城，在今雍州栎阳县东北二十五里。项梁尝有栎阳逮，请蕲狱掾曹咎书以抵欣而事得已，所谓"有德于梁"也。栎，音药。〕</font></font><font size=4px>立翳为翟王，王上郡，都高奴。</font><font size=4px color="#009090"><font size=4px>〔以上郡北近戎、翟，因以名国。班志，高奴县属上郡。索隐曰：今鄜州有高奴城。括地志：延州城即汉高奴县。杜佑曰：延州，春秋白翟之地；汉为肤施、高奴、临河县地；后魏置东夏州，后改延州，以界内延水为名。董翳都高奴，今金明县是。〕</font></font><font size=4px>项羽欲自取梁地，乃徙魏王豹为西魏王，王河东，都平阳。</font><font size=4px color="#009090"><font size=4px>〔班志，县属河东郡。〕</font></font><font size=4px>瑕丘申阳者，张耳嬖臣也，先下河南郡迎楚河上，故立申阳为河南王，都洛阳。</font><font size=4px color="#009090"><font size=4px>〔括地志：洛阳故城，在洛州洛阳县东北二十六里，周公所筑，即成周城也。舆地志：成周之地，秦庄襄王以为洛阳县，三川守治焉。后汉都雒阳，改为"雒"。汉以火德，忌水，故去"洛"旁"水"而加"隹"。魏于行次为土；土，水之忌也，水得土而流，土得水而柔，故除"隹"而加"水"。〕</font></font><font size=4px>韩王成因故都，都阳翟。赵将司马昂定河内，数有功，故立昂为殷王，王河内，都朝歌。</font><font size=4px color="#009090"><font size=4px>〔河内郡朝歌县，故殷都也，因以名国。〕</font></font><font size=4px>徙赵王歇为代王。赵相张耳素贤，又从入关，故立耳为常山王，王赵地，治襄国。</font><font size=4px color="#009090"><font size=4px>〔括地志：邢州本汉襄国县；秦置三十六郡，于此置信都县，属巨鹿郡；项羽改曰襄国。予据班志，襄国县属赵国，信都县属信都国，汉盖又分为二县。宋白曰：赵王歇都襄国，今邢州所理龙冈县城是也。〕</font></font><font size=4px>当阳君黥布为楚将，常冠军，</font><font size=4px color="#009090"><font size=4px>〔冠，古玩翻。〕</font></font><font size=4px>故立布为九江王，都六。</font><font size=4px color="#009090"><font size=4px>〔班志，当阳县属南郡。九江，应劭曰：江自庐江寻阳分为九。地理志：九江在寻阳县南，皆东合为大江。史记正义曰：九江郡即寿州。楚自陈徙寿春，号曰郢。秦灭楚，于此置九江郡。〕</font></font><font size=4px>番君吴芮率百越佐诸侯，又从入关，故立芮为衡山王，都邾。</font><font size=4px color="#009090"><font size=4px>〔班志，邾县属江夏郡。括地志：邾故城，在黄州黄冈县东南二十里。番，音婆。〕</font></font><font size=4px>义帝柱国共敖将兵击南郡，功多，因立敖为临江王，都江陵。</font><font size=4px color="#009090"><font size=4px>〔共，音龚，人姓也。姓谱：共，商诸侯之国。晋有左行共华。又云：郑共叔段后。临江，孟康曰：本南郡，汉改为临江国，江陵县属焉。〕</font></font><font size=4px>徙燕王韩广为辽东王，都无终。</font><font size=4px color="#009090"><font size=4px>〔故无终子之国。班志，无终县属北平郡，非辽东郡界。盖羽令韩广都于无终，而令并王辽东之地故也。〕</font></font><font size=4px>燕将臧荼从楚救赵，</font><font size=4px color="#009090"><font size=4px>〔姓谱：臧姓，鲁孝公子臧僖伯之后。〕</font></font><font size=4px>因从入关，故立荼为燕王，都蓟。</font><font size=4px color="#009090"><font size=4px>〔班志，蓟县属广阳国。师古曰：今幽州县。水经注：蓟城西北隅有蓟丘，故名蓟，音计。〕</font></font><font size=4px>徙齐王田巿为胶东王，都即墨。齐将田都从楚救赵，因从入关，故立都为齐王，都临菑。项羽方渡河救赵，田安下济北数城，引其兵降项羽，故立安为济北王，都博阳。</font><font size=4px color="#009090"><font size=4px>〔史记正义曰：博阳在济北。班志：太山郡卢县，济北王都。岂博阳即此地邪！余据济北有博关，博阳盖在博关之南也。济，子礼翻。〕</font></font><font size=4px>田荣数负项梁，</font><font size=4px color="#009090"><font size=4px>〔数，所角翻。〕</font></font><font size=4px>又不肯将兵从楚击秦，以故不封。成安君陈余弃将印去，不从入关，亦不封。客多说项羽曰："张耳、陈余，一体有功于赵，今耳为王，余不可以不封。"羽不得已，闻其在南皮，</font><font size=4px color="#009090"><font size=4px>〔班志，南皮县属勃海郡。阚駰曰：章武有北皮亭，故此云南。括地志：南皮故城，在沧州南皮县北四里。〕</font></font><font size=4px>因环封之三县。</font><font size=4px color="#009090"><font size=4px>〔环，音宦。〕</font></font><font size=4px>番君将梅鋗功多，封十万户侯。

 　　汉王怒，欲攻项羽；周勃、灌婴、樊哙皆劝之。</font><font size=4px color="#009090"><font size=4px>〔灌，风俗通曰：斟灌氏之后。〕</font></font><font size=4px>萧何谏曰："虽王汉中之恶，不犹愈于死乎？"汉王曰："何为乃死也？"何曰："今众弗如，百战百败，不死何为！夫能诎于一人之下而信于万乘之上者，汤、武是也。</font><font size=4px color="#009090"><font size=4px>〔诎，与屈同。信，与伸同。〕</font></font><font size=4px>臣愿大王王汉中，养其民以致贤人，收用巴、蜀，还定三秦，</font><font size=4px color="#009090"><font size=4px>〔雍、翟、塞为三秦。〕</font></font><font size=4px>天下可图也。"汉王曰："善！"乃遂就国；以何为丞相。

 　　汉王赐张良金百镒，珠二斗；良具以献项伯。汉王亦因令良厚遗项伯，</font><font size=4px color="#009090"><font size=4px>〔遗，于季翻。〕</font></font><font size=4px>使尽请汉中地，项王许之。

 　　夏，四月，诸侯罢戏下兵，</font><font size=4px color="#009090"><font size=4px>〔师古曰：戏，谓军之旌麾也。先是，诸侯从项羽入关者，各帅其兵听命于羽。今既受封爵，各使就国，故总言罢戏下也。一说云：时从羽在戏水之上，故言罢戏下。此说非也。羽见高祖于鸿门，此时已过戏矣；又入烧宫室，不复在戏也。汉书通以戏为麾，许宜翻。〕</font></font><font size=4px>各就国。项王使卒三万人从汉王之国。楚与诸侯之慕从者数万人，从杜南入蚀中。</font><font size=4px color="#009090"><font size=4px>〔汉京兆杜县之南也。如淳曰：蚀，入汉中道川谷名。近世有程大昌者着雍录曰：以地望求之，关中南面背碍南山，其有微径可达汉中者，唯子午谷在长安正南，其次向西则骆谷。此蚀中，若非骆谷，即是子午谷。李奇蚀，音力。〕</font></font><font size=4px>张良送至袖中，</font><font size=4px color="#009090"><font size=4px>〔地理志，袖中县属汉中郡。师古曰：袖中，言居袖谷之中。括地志：袖谷在梁州袖城县北五十里南中山。李文子曰：袖谷在袖城北，南谷曰袖，北谷曰斜，同为一谷。自袖谷至凤州界一百三十里，始通斜谷。斜谷在凤翔府郿县。谷中袖水所流，穴山架木而行。〕</font></font><font size=4px>汉王遣良归韩；良因说汉王烧绝所过栈道，以备诸侯盗兵，</font><font size=4px color="#009090"><font size=4px>〔师古曰：栈，即阁也，今谓之阁道；盖架木为之。栈，士限翻，公休士谏翻。〕</font></font><font size=4px>且示项羽无东意。

 　　田荣闻项羽徙齐王巿于胶东，而以田都为齐王，大怒。五月，荣发兵距击田都，都亡走楚。</font><font size=4px color="#009090"><font size=4px>〔走，音奏。〕</font></font><font size=4px>荣留齐王巿，不令之胶东。巿畏项羽，窃亡之国。荣怒，六月，追击杀巿于即墨，自立为齐王。是时，彭越在巨野，有众万余人，无所属。荣与越将军印，使击济北。秋，七月，越击杀济北王安。荣遂并王三齐之地，</font><font size=4px color="#009090"><font size=4px>〔三齐，谓齐及济北、胶东也。王，于况翻。〕</font></font><font size=4px>又使越击楚。项王命萧公角将兵击越，越大破楚军。

 　　张耳之国，陈余益怒曰："张耳与余，功等也；今张耳王，余独侯，此项羽不平！"乃阴使张同、夏说说齐王荣曰：</font><font size=4px color="#009090"><font size=4px>〔夏说，读曰悦。〕</font></font><font size=4px>"项羽为天下宰不平，尽王诸将善地，徙故王于丑地。今赵王乃北居代，余以为不可。闻大王起兵，不听不义；愿大王资余兵击常山，复赵王，请以赵为捍蔽！"</font><font size=4px color="#009090"><font size=4px>〔师古曰：捍蔽，犹言藩屏也。〕</font></font><font size=4px>齐王许之，遣兵从陈余。

 　　项王以张良从汉王，韩王成又无功，故不遣之国，与俱至彭城，废以为穰侯；</font><font size=4px color="#009090"><font size=4px>〔班志，穰县属南阳郡。〕</font></font><font size=4px>已，又杀之。

 　　初，淮阴人韩信，家贫，无行，</font><font size=4px color="#009090"><font size=4px>〔班志：武帝元狩六年，置临淮郡，淮阴县属焉。史记正义曰：今楚州县。无行，言无善行可推择也。行，下孟翻。〕</font></font><font size=4px>不得推择为吏，又不能治生商贾，</font><font size=4px color="#009090"><font size=4px>〔行卖曰商，坐贩曰贾。治，直之翻。〕</font></font><font size=4px>常从人寄食饮，人多厌之。信钓于城下，有漂母见信饥，饭信。</font><font size=4px color="#009090"><font size=4px>〔漂，匹妙翻。以水击絮曰漂。饭，扶晚翻。〕</font></font><font size=4px>信喜，谓漂母曰："吾必有以重报母。"母怒曰："大丈夫不能自食；吾哀王孙而进食，岂望报乎！"淮阴屠中少年有侮信者曰："若虽长大，好带刀剑，中情怯耳。"因众辱之曰："信能死，刺我；</font><font size=4px color="#009090"><font size=4px>〔刺，七亦翻。〕</font></font><font size=4px>不能死，出我袴下！"</font><font size=4px color="#009090"><font size=4px>〔徐广曰："袴"，一作"胯"；胯，股也。汉书作"跨"，同耳。师古曰：跨，两股之间。索隐曰：胯，枯化翻。然寻此文作 "袴"，欲依字读，何为不通！袴下乃胯下也，何必须要作胯下！〕</font></font><font size=4px>于是信孰视之，俛出袴下，蒲伏。</font><font size=4px color="#009090"><font size=4px>〔俛，音免，俯首也。伏，蒲北翻。〕</font></font><font size=4px>一巿人皆笑信，以为怯。

 　　及项梁渡淮，信杖剑从之；居麾下，无所知名。项梁败，又属项羽，羽以为郎中；数以策干羽，羽不用。</font><font size=4px color="#009090"><font size=4px>〔数，所角翻；下同。〕</font></font><font size=4px>汉王之入蜀，信亡楚归汉，未知名。为连敖，坐当斩；</font><font size=4px color="#009090"><font size=4px>〔据史记表，信为连敖，典客；班表作"票客"，索隐以为误。徐广于周□表，以连敖为典客，盖以信表为据。李奇曰：楚官名。如淳曰：连敖，楚官。左传，楚有连尹、莫敖；其后合为一官号。〕</font></font><font size=4px>其辈十三人皆已斩，次至信，信乃仰视，适见滕公，曰：</font><font size=4px color="#009090"><font size=4px>〔滕公，即夏侯婴；初从高祖为滕令，故号滕公。〕</font></font><font size=4px>"上不欲就天下乎，何为斩壮士？"滕公奇其言，壮其貌，释而不斩；与语，大说之，</font><font size=4px color="#009090"><font size=4px>〔说，读曰悦。〕</font></font><font size=4px>言于王。王拜以为治粟都尉，</font><font size=4px color="#009090"><font size=4px>〔班表：治粟内史，秦官，掌谷货；都尉盖其属也。至汉，改内史为大司农。〕</font></font><font size=4px>亦未之奇也。

 　　信数与萧何语，何奇之。汉王至南郑，诸将及士卒皆歌讴思东归，多道亡者。信度何等已数言王，王不我用，即亡去。</font><font size=4px color="#009090"><font size=4px>〔数，所角翻。〕</font></font><font size=4px>何闻信亡，不及以闻，自追之。人有言</font><span class="h"><font size=4px>【章：传校"言"下有"于"字。】</font></font><font size=4px>王曰："丞相何亡。"王大怒，如失左右手。居一二日，何来谒王。王且怒且喜，骂何曰："若亡，何也？"何曰："臣不敢亡也，臣追亡者耳。"王曰："若所追者谁？"何曰："韩信也。"王复骂曰："诸将亡者以十数，公无所追；追信，诈也！"何曰："诸将易得耳；至如信者，国士无双。</font><font size=4px color="#009090"><font size=4px>〔师古曰：为国家之奇士。余谓何言汉国之士仅有信一人，他无与比也。〕</font></font><font size=4px>王必欲长王汉中，无所事信；</font><font size=4px color="#009090"><font size=4px>〔长王，于况翻。〕</font></font><font size=4px>必欲争天下，非信无可与计事者。顾王策安所决耳！"王曰："吾亦欲东耳，安能郁郁久居此乎！"何曰："计必欲东，能用信，信即留；不能用信，终亡耳。"王曰："吾为公以为将。"</font><font size=4px color="#009090"><font size=4px>〔吾为，于伪翻。〕</font></font><font size=4px>何曰："虽为将，信不留。"王曰："以为大将。"何曰："幸甚！"于是王欲召信拜之。何曰："王素慢无礼；今拜大将，如呼小儿，此乃信所以去也。王必欲拜之，择良日，斋戒，设坛场，具礼，乃可耳。"王许之。诸将皆喜，人人各自以为得大将。至拜大将，乃韩信也，一军皆惊。

 　　信拜礼毕，上坐。</font><font size=4px color="#009090"><font size=4px>〔上，时掌翻。坐，徂卧翻。〕</font></font><font size=4px>王曰："丞相数言将军；将军何以教寡人计策？"信辞谢，因问王曰："今东乡争权天下，岂非项王耶？"</font><font size=4px color="#009090"><font size=4px>〔乡，读曰向。〕</font></font><font size=4px>汉王曰："然。"曰："大王自料，勇悍仁强孰与项王？"汉王默然良久，曰："不如也。"信再拜贺曰："惟信亦以为大王不如也。"</font><font size=4px color="#009090"><font size=4px>〔"惟"，史记作"惟"，汉书作"唯"。师古曰：唯，弋癸翻，应辞。仲冯曰："惟"字当属下句，读如本字。余谓如汉书本文，则当如师古；如史记本文，则当如仲冯。"贺曰"，句断。〕</font></font><font size=4px>然臣尝事之，请言项王之为人也：项王喑恶叱咤，</font><font size=4px color="#009090"><font size=4px>〔喑，于鸩翻；恶，乌路翻；怀怒气也。叱，昌栗翻；咤，卓嫁翻；发怒声也。〕</font></font><font size=4px>千人皆废，</font><font size=4px color="#009090"><font size=4px>〔晋灼曰：废，不收也。〕</font></font><font size=4px>然不能任属贤将；</font><font size=4px color="#009090"><font size=4px>〔属，之欲翻。〕</font></font><font size=4px>此特匹夫之勇耳。项王见人，恭敬慈爱，言语呕呕，</font><font size=4px color="#009090"><font size=4px>〔索隐曰：呕呕，犹姁姁，同音吁。邓展曰：和好貌。〕</font></font><font size=4px>人有疾病，涕泣分食饮；至使人，有功当封爵者，印刓敝，忍不能予；</font><font size=4px color="#009090"><font size=4px>〔苏林曰：手弄角讹，不忍授也。余谓角讹者，刓之义；敝，旧敝也。师古曰：刓，五丸翻，苏林太官翻，又音专。〕</font></font><font size=4px>此所谓妇人之仁也。项王虽霸天下而臣诸侯，不居关中而都彭城；背义帝之约，而以亲爱王诸侯，不平；</font><font size=4px color="#009090"><font size=4px>〔背，蒲妹翻。王，于况翻；下而王，威王、王王、当王同。〕</font></font><font size=4px>逐其故主而王其将相，又迁逐义帝置江南，所过无不残灭；百姓不亲附，特劫于威强耳。名虽为霸，实失天下心，故其强易弱。今大王诚能反其道，任天下武勇，何所不诛；以天下城邑封功臣，何所不服；以义兵从思东归之士，何所不散！</font><font size=4px color="#009090"><font size=4px>〔散，谓四散而立功。刘氏曰：用东归之兵击东方之敌，此敌无不败散也。贡父曰：何不散者，言义兵无敌，诸侯之兵无不离散以败也。〕</font></font><font size=4px>且三秦王为秦将，</font><font size=4px color="#009090"><font size=4px>〔谓章邯、司马欣、董翳三人。〕</font></font><font size=4px>将秦子弟数岁矣，所杀亡不可胜计；</font><font size=4px color="#009090"><font size=4px>〔胜，音升。〕</font></font><font size=4px>又欺其众，降诸侯，至新安，项王诈坑秦降卒二十余万，唯独邯、欣、翳得脱。秦父兄怨此三人，痛入骨髓。今楚强以威王此三人，秦民莫爱也。大王之入武关，秋毫无所害；除秦苛法，与秦民约法三章；秦民无不欲得大王王秦者。于诸侯之约，大王当王关中，关中民咸知之；大王失职入汉中，秦民无不恨者。今大王举而东，三秦可传檄而定也。"于是汉王大喜，自以为得信晚，遂听信计，部署诸将所击；</font><font size=4px color="#009090"><font size=4px>〔师古曰：部分而署置之。〕</font></font><font size=4px>留萧何收巴、蜀租，给军粮食。

 　　八月，汉王引兵从故道出，袭雍；</font><font size=4px color="#009090"><font size=4px>〔春秋释例：掩其不备曰袭。班志，故道县属武都郡。括地志：故道，今凤州两当县。杜佑通典曰：故道，凤州梁泉、两当县地。〕</font></font><font size=4px>雍王章邯迎击汉陈仓。雍兵败，还走；止，战好畤，又败，</font><font size=4px color="#009090"><font size=4px>〔班志，陈仓县属扶风；唐之岐州宝鸡县是也。杜佑曰：故城在县东二十里。班志，好畤县属扶风。孟康曰：畤，音止，神灵之所止也。师古曰：即今雍州好畤县。宋白曰：汉好畤故县，在今县东南四十三里奉天县界好畤故城是也。李文子曰：在今凤翔天兴县界。〕</font></font><font size=4px>走废丘。汉王遂定雍地，东至咸阳；引兵围雍王于废丘，而遣诸将略地。塞王欣、翟王翳皆降，以其地为渭南、河上、上郡。</font><font size=4px color="#009090"><font size=4px>〔渭南，后曰京兆；河上，后曰冯翊。〕</font></font><font size=4px>令将军薛欧、王吸出武关，</font><font size=4px color="#009090"><font size=4px>〔欧，恶后翻。吸，音翕。〕</font></font><font size=4px>因王陵兵以迎太公、吕后。项王闻之，发兵距之阳夏，不得前。</font><font size=4px color="#009090"><font size=4px>〔夏，音贾。〕</font></font><font size=4px>

 　　王陵者，沛人也，先聚党数千人，居南阳，至是始以兵属汉。项王取陵母置军中，陵使至，则东乡坐陵母，欲以招陵。</font><font size=4px color="#009090"><font size=4px>〔古以东乡之位为尊。沛公见羽于鸿门，羽东乡坐；韩信东乡坐李左车而师事之，是也。乡，读曰向。〕</font></font><font size=4px>陵母私送使者。泣曰："愿为老妾语陵：善事汉王，汉王长者，终得天下；毋以老妾故持二心。妾以死送使者！"遂伏剑而死。项王怒，亨陵母。</font><font size=4px color="#009090"><font size=4px>〔为，于伪翻。语，牛倨翻。亨，读曰烹。〕</font></font><font size=4px>

 　　项王以故吴令郑昌为韩王，以距汉。</font><font size=4px color="#009090"><font size=4px>〔班志，吴县属会稽郡。〕</font></font><font size=4px>

 　　张良遗项王书曰："汉王失职，欲得关中；如约即止，不敢东。"又以齐、梁反书遗项王曰：</font><font size=4px color="#009090"><font size=4px>〔遗，于季翻。〕</font></font><font size=4px>"齐欲与赵并灭楚。"项王以此故无西意，而北击齐。

 　　燕王广不肯之辽东；臧荼击杀之，并其地。

 　　是岁，以内史沛周苛为御史大夫。</font><font size=4px color="#009090"><font size=4px>〔班表：御史大夫，秦官，位上卿，掌副宰相。应劭曰：侍御史之率，故称大夫。〕</font></font><font size=4px>

 　　项王使趣义帝行，其群臣、左右稍稍叛之。</font><font size=4px color="#009090"><font size=4px>〔趣，读曰促。〕</font></font><font size=4px>

 　　二年（丙申，公元前二零五年）

 　　冬，十月，项王密使九江、衡山、临江王击义帝，杀之江中。</font><font size=4px color="#009090"><font size=4px>〔九江王，黥布；衡山王，吴芮；临江王，共敖。〕</font></font><font size=4px>

 　　陈余悉三县兵，与齐兵共袭常山。常山王张耳败，走汉，谒汉王于废丘；汉王厚遇之。陈余迎赵王于代，复为赵王。赵王德陈余，立以为代王。陈余为赵王弱，国初定，不之国，</font><font size=4px color="#009090"><font size=4px>〔为，于伪翻。〕</font></font><font size=4px>留传赵王；而使夏说以相国守代。

 　　张良自韩间行归汉：</font><font size=4px color="#009090"><font size=4px>〔间，古苋翻。〕</font></font><font size=4px>汉王以为成信侯。良多病，未尝特将，</font><font size=4px color="#009090"><font size=4px>〔特将，未尝独将兵也。将，即亮翻。〕</font></font><font size=4px>常为画策臣，时时从汉王。

 　　汉王如陕，</font><font size=4px color="#009090"><font size=4px>〔陕，失冉翻。〕</font></font><font size=4px>镇抚关外父老。

 　　河南王申阳降，置河南郡。

 　　汉王以韩襄王孙信为韩太尉，将兵略韩地。信急击韩王昌于阳城，昌降。十一月，立信为韩王；常将韩兵从汉王。

 　　汉王还都栎阳。

 　　诸将拔陇西。

 　　春，正月，项王北至城阳。齐王荣将兵会战，败，走平原，平原民杀之。项王复立田假为齐王。遂北至北海，烧夷城郭、室屋，坑田荣降卒，系虏其老弱、妇女，所过多所残灭。齐民相聚叛之。

 　　汉将拔北地，虏雍王弟平。</font><font size=4px color="#009090"><font size=4px>〔章平也。雍，于用翻。〕</font></font><font size=4px>

 　　三月，汉王自临晋渡河。</font><font size=4px color="#009090"><font size=4px>〔临晋，注见三卷赧王五年。师古曰：其地在河之西滨，东临晋境，即今之同州朝邑界也。史记正义曰：临晋即蒲津关。〕</font></font><font size=4px>魏王豹降，将兵从；下河内，虏殷王昂，置河内郡。

 　　初，阳武人陈平，家贫，好读书。里中社，</font><font size=4px color="#009090"><font size=4px>〔孔颖达曰：按祭法曰：大夫以下成群立社曰置社。注云：大夫不得特立社，与民族居，百家以上则共立一社，今时里社是也。如郑此言，则周之政法，百家以上得立社；其秦、汉以来，虽非大夫，民二十五家以上则得立社，故云今之里社。又郑志云：月令"命民社"，谓秦社也。自秦以下，民始得立社。〕</font></font><font size=4px>平为宰，</font><font size=4px color="#009090"><font size=4px>〔师古曰：宰，主切割肉也。〕</font></font><font size=4px>分肉甚均。父老曰："善，陈孺子之为宰！"平曰："嗟乎，使平得宰天下，亦如是肉矣！"及诸侯叛秦，平事魏王咎于临济，为太仆，</font><font size=4px color="#009090"><font size=4px>〔班表：太仆，秦官，掌舆马。应劭曰：周穆王所置，盖大御众仆之长也。济，子礼翻。〕</font></font><font size=4px>说魏王，不听。人或谗之，平亡去。后事项羽，赐爵为卿。</font><font size=4px color="#009090"><font size=4px>〔张晏曰：礼秩如卿，不治事。〕</font></font><font size=4px>殷王反，</font><span class="h"><font size=4px>【章：乙十一行本"反"下有"楚"字；孔本同；张校同；退斋校同；传校同。】</font></font><font size=4px>项羽使平击降之；还，拜为都尉，赐金二十镒。

 　　居无何，</font><font size=4px color="#009090"><font size=4px>〔师古曰：言无几时。〕</font></font><font size=4px>汉王攻下殷，项王怒，将诛定殷将吏。平惧，乃封其金与印，使使归项王；而挺身间行，</font><font size=4px color="#009090"><font size=4px>〔挺，待鼎翻，拔也；言平拔身间出而行也。〕</font></font><font size=4px>杖剑亡，渡河，归汉王于修武，因魏无知求见汉王。汉王召入，赐食，遣罢就舍。平曰："臣为事来，</font><font size=4px color="#009090"><font size=4px>〔为，于伪翻。〕</font></font><font size=4px>所言不可以过今日。"于是汉王与语而说之，</font><font size=4px color="#009090"><font size=4px>〔说，读曰悦。〕</font></font><font size=4px>问曰："子之居楚何官？"曰："为都尉。"是日，即拜平为都尉，使为参乘，典护军。</font><font size=4px color="#009090"><font size=4px>〔使平典护军而监护诸将也。〕</font></font><font size=4px>诸将尽讙曰：</font><font size=4px color="#009090"><font size=4px>〔讙，音喧，哗然不服之声。〕</font></font><font size=4px>"大王一日得楚之亡卒，未知其高下，而即与同载，反使监护长者！"</font><font size=4px color="#009090"><font size=4px>〔监，古衔翻。〕</font></font><font size=4px>汉王闻之，愈益幸平。

 　　汉王南渡平阴津，至洛阳新城。</font><font size=4px color="#009090"><font size=4px>〔班志，平阴县属河南郡。水经：河水迳平阴县北。魏文帝改平阴曰河阴。洛阳县属河南郡；新城时属县界，惠帝四年始置新城县。括地志：洛州伊阙县，在州南七十里，本汉新城也；隋文帝改新城为伊阙，取伊阙山为名。〕</font></font><font size=4px>三老董公遮说王曰：</font><font size=4px color="#009090"><font size=4px>〔班表：十里一亭，亭有长；十亭一乡，乡有三老，掌教化；秦制。横道自言曰遮。说，式芮翻。〕</font></font><font size=4px>"臣闻『顺德者昌，逆德者亡』；『兵出无名，</font><font size=4px color="#009090"><font size=4px>〔伐有罪则兵出有名。〕</font></font><font size=4px>事故不成』。故曰：『明其为贼，敌乃可服。』项羽为无道，放杀其主，</font><font size=4px color="#009090"><font size=4px>〔放，谓迁义帝于郴；杀，谓杀之江中。杀，读曰弑。〕</font></font><font size=4px>天下之贼也。夫仁不以勇，义不以力，</font><font size=4px color="#009090"><font size=4px>〔文颖曰：以，用也；己有仁，天下归之，可不用勇而天下自服；己有义，天下奉之，可不用力而天下自定。〕</font></font><font size=4px>大王宜率三军之众为之素服，以告诸侯而伐之，则四海之内莫不仰德，此三王之举也。" 于是汉王为义帝发丧，袒而大哭，哀临三日，</font><font size=4px color="#009090"><font size=4px>〔如淳曰：袒，亦如礼袒踊也。师古曰：袒，谓脱衣之袖也。袒，徒旱翻。众哭曰临，力禁翻。〕</font></font><font size=4px>发使告诸侯曰："天下共立义帝，北面事之。今项羽放杀义帝江南，大逆无道！寡人悉发关中兵，收三河士，</font><font size=4px color="#009090"><font size=4px>〔韦昭曰：河南、河东、河内也。〕</font></font><font size=4px>南浮江、汉以下，愿从诸侯王击楚之杀义帝者！"</font><font size=4px color="#009090"><font size=4px>〔史记正义曰：南收三河士，发关内兵，从雍州入子什道至汉中，历汉水而水，东行至徐州击楚。余谓正义之说迂矣！三河在彭城之北，已不可谓南收三河士。若发关内兵，南浮江、汉，独不能出武关而浮江、汉，而必入子午谷至汉中而下汉水邪！况子午道此时亦未通凿，其可引之而为说乎！此特言发三河士以攻其北，又南浮江、汉，下兵以夹攻之也。服虔曰：汉名王为诸侯。师古曰：非也。当时汉未有此称号，直言诸侯及王耳。〕</font></font><font size=4px>

 　　使者至赵，陈余曰："汉杀张耳，乃从。"于是汉王求人类张耳者斩之，持其头遗陈余；</font><font size=4px color="#009090"><font size=4px>〔遗，于季翻。〕</font></font><font size=4px>余乃遗兵助汉。

 　　田荣弟横收散卒，得数万人，起城阳；</font><font size=4px color="#009090"><font size=4px>〔史记正义曰：城阳，濮州雷泽是。余考正义所谓城阳，乃班志济阴郡之城阳县，田荣初与项羽会战之地。荣既败而北走，死于平原，羽遂至北海，烧夷城郭、室屋，则济阴之城阳已隔在羽军之后。田横所起，盖班志城阳国之地，春秋莒之故虚也。羽既连战未能克横，而汉入彭城，遂南从鲁出胡陵至萧以击汉。莒、鲁旧为邻国，则此城阳为莒之故虚明矣。〕</font></font><font size=4px>夏，四月，立荣子广为齐王，以拒楚。项王因留，连战，未能下，虽闻汉东，既击齐，欲遂破之而后击汉，汉王以故得率诸侯兵凡五十六万人伐楚。到外黄，彭越将其兵三万余人归汉。汉王曰："彭将军收魏地得十余城，</font><font size=4px color="#009090"><font size=4px>〔项羽并王梁、楚，徙魏王豹于河东，号西魏王。今越所下外黄十余城，皆梁地也。〕</font></font><font size=4px>欲急立魏后。今西魏王豹，真魏后。"乃拜彭越为魏相国，擅将其兵略定梁地。汉王遂入彭城，收其货宝、美人，日置酒高会。

 　　项王闻之，令诸将击齐，而自以精兵三万人南，从鲁出胡陵至萧。</font><font size=4px color="#009090"><font size=4px>〔鲁，即伯禽所都；秦置鲁县，属薛郡；汉后以薛郡为鲁国。史记正义曰：鲁，今兖州曲阜县。萧县，秦属泗水郡；唐徐州萧县是也。〕</font></font><font size=4px>晨，击汉军而东至彭城，日中，大破汉军。汉军皆走，相随入谷、泗水，死者十余万人。汉卒皆南走山，楚又追击至灵璧东睢水上；</font><font size=4px color="#009090"><font size=4px>〔臣瓒曰：谷、泗二水皆在沛郡彭城。水经注：睢水出陈留县西蒗荡渠，东过沛郡相县；又迳彭城郡之灵璧而东南流，项羽败汉王处也。汉书又云：东逼谷、泗。服虔曰：水名也，在沛国相县界。又详睢水迳谷熟而两分，而睢水为蕲水，故二水所在枝分，通为兼称。谷水之名，盖因地变。然则谷水即睢水也。睢水又东南至下相而入于泗，谓之睢口。泗水又东南过彭城县东北，南至下邳入淮。孟康曰：灵璧故小县，在彭城南。史记正义曰：灵璧在徐州符离县西北九十里。〕</font></font><font size=4px>汉军却，为楚所挤，</font><font size=4px color="#009090"><font size=4px>〔挤，子诣翻，排也，又子奚翻。〕</font></font><font size=4px>卒十余万人皆入睢水，水为之不流。围汉王三匝。会大风从西北起，折木，发屋，扬沙石，窈冥昼晦，逢迎楚军，大乱坏散，而汉王乃得与数十骑遁去。欲过沛收家室，而楚亦使人之沛取汉王家；家皆亡，不与汉王相见。

 　　汉王道逢孝惠、鲁元公主，</font><font size=4px color="#009090"><font size=4px>〔鲁元公主，帝女也。服虔曰：元，长也；食邑于鲁。韦昭曰：元，諡也。师古曰：公主，惠帝姊也，以其最长，故号曰元，不得为諡。贡父曰：韦昭是也。〕</font></font><font size=4px>载以行。楚骑追之，汉王急，推堕二子车下。</font><font size=4px color="#009090"><font size=4px>〔推，吐雷翻。〕</font></font><font size=4px>滕公为太仆，</font><font size=4px color="#009090"><font size=4px>〔滕公，夏侯婴也。史记曰：婴从击秦军洛阳东，赐爵封，转为滕公。汉书曰：婴为滕令，奉车，故号滕公。班表：太仆，秦官，掌舆马。应劭曰：周穆王所置，盖大御，众仆之长，中大夫也。〕</font></font><font size=4px>常下收载之；如是者三，曰："今虽急，不可以驱，柰何弃之！"故徐行。汉王怒，欲斩之者十余；滕公卒保护，脱二子。</font><font size=4px color="#009090"><font size=4px>〔卒，子恤翻。〕</font></font><font size=4px>审食其从太公、吕后间行求汉王，不相遇，反遇楚军；</font><font size=4px color="#009090"><font size=4px>〔审，姓；食其，名。食其，音异基。将间行以避楚军，乃反与楚军相遇也。间，古苋翻；下同。〕</font></font><font size=4px>楚军与归，项王常置军中为质。</font><font size=4px color="#009090"><font size=4px>〔质，音致。〕</font></font><font size=4px>

 　　是时，吕后兄周吕侯为汉将兵，居下邑；</font><font size=4px color="#009090"><font size=4px>〔班志，下邑县属梁国。梁国，秦砀郡；汉改焉。宋白曰：今宋州砀山县即古下邑城。〕</font></font><font size=4px>汉王间往从之，稍稍收其士卒。诸侯皆背汉，复与楚。</font><font size=4px color="#009090"><font size=4px>〔背，蒲妹翻。〕</font></font><font size=4px>塞王欣、翟王翳亡降楚。

 　　田横进攻田假，假走楚，楚杀之；横遂复定三齐之地。

 　　汉王问群臣曰："吾欲捐关以东；等弃之，谁可与共功者？"</font><font size=4px color="#009090"><font size=4px>〔师古曰：捐关以东，谓不自有其地，将以与人，令其立功共破楚也。余谓等弃之者，言捐以与人，与弃等也。〕</font></font><font size=4px>张良曰："九江王布，楚枭将，</font><font size=4px color="#009090"><font size=4px>〔师古曰：枭，谓最勇健也。〕</font></font><font size=4px>与项王有隙；彭越与齐反梁地；此两人可急使。而汉王之将，独韩信可属大事，当一面。</font><font size=4px color="#009090"><font size=4px>〔师古曰：属，委也，音之欲翻。〕</font></font><font size=4px>即欲捐之，捐之此三人，则楚可破也！"

 　　初，项王击齐，征兵九江，九江王布称病不往，遣将将军数千人行。汉之破楚彭城，布又称病不佐楚。楚王由此怨布，数使使者诮让，</font><font size=4px color="#009090"><font size=4px>〔数，所角翻。以辞相责曰诮让。诮才笑翻。〕</font></font><font size=4px>召布。布愈恐，不敢往。项王方北忧齐、赵，西患汉，所与者独九江王；又多布材，</font><font size=4px color="#009090"><font size=4px>〔师古曰：多者，犹重也。〕</font></font><font size=4px>欲亲用之，以故未之击。

 　　汉王自下邑徙军砀，遂至虞，</font><font size=4px color="#009090"><font size=4px>〔班志，虞县属梁国。师古曰：今宋州虞城县。宋白曰：古虞国。舜禅禹，封其子商均于虞；少康奔虞即此。〕</font></font><font size=4px>谓左右曰："如彼等者，无足与计天下事！"谒者随何进曰："不审陛下所谓。"</font><font size=4px color="#009090"><font size=4px>〔姓谱：随姓，随侯之后。又云：杜伯之玄孙会为晋大夫，食采于随，曰随武子；后因以为姓。〕</font></font><font size=4px>汉王曰："孰能为我使九江，令之发兵倍楚？</font><font size=4px color="#009090"><font size=4px>〔倍，蒲妹翻。〕</font></font><font size=4px>留项王数月，我之取天下可以百全。"随何曰："臣请使之！"汉王使与二十人俱。

 　　五月，汉王至荥阳，诸败军皆会，萧何亦发关中老弱未傅者</font><font size=4px color="#009090"><font size=4px>〔傅，读曰附。孟康曰：古者二十而傅；三年耕有一年储，故二十三而后役之。如淳曰：律言二十三傅之，畴官各从其父畴学之；高不满六尺二寸以下为罢癃。汉仪注云：民年二十三为正，一岁为卫士，一岁为材官、骑士，习射御，驰战陈。又曰：年五十六乃得免为庶民，就田里。今老弱未傅者皆发之。未二十为弱，过五十六为老。师古曰：傅，着也；言着名籍给公家傜役也。〕</font></font><font size=4px>悉诣荥阳，汉军复大振。楚起于彭城，常乘胜逐北，与汉战荥阳南京、索间。</font><font size=4px color="#009090"><font size=4px>〔京县，秦属三川郡；汉改曰河南郡，即郑共叔所居京城也。应劭曰：京县今有大索、小索亭。括地志：京县城在郑州荥阳县东南二十里，荥阳县即大索城。杜顶曰：成皋城东有大索城；又有小索故城，在荥阳县北四里。宋白曰：荥阳县故城在郑州荥泽县南十七里平原上，索水迳其东，即项羽围汉王处；秦三川郡亦曾移理于此。括地志所谓荥阳县即大索城，乃唐之荥阳县。晋灼曰：索，音册。师古音求索之索。〕</font></font><font size=4px>

 　　楚骑来众，汉王择军中可为骑将者，皆推故秦骑士重泉人李必、骆甲；</font><font size=4px color="#009090"><font size=4px>〔班志，重泉县属冯翊。括地志：重泉故城，在同州蒲城县东南四十五里。姓谱：齐太公之后有公子骆，子孙以为氏。又史记：恶来革之玄孙曰大骆。〕</font></font><font size=4px>汉王欲拜之。必、甲曰："臣故秦民，恐军不信臣；愿得大王左右善骑者傅之。"</font><font size=4px color="#009090"><font size=4px>〔如淳曰：傅，音附，犹言随从者。〕</font></font><font size=4px>乃拜灌婴为中大夫令，李必、骆甲为左右校尉，将骑兵击楚骑于荥阳东，大破之，楚以故不能过荥阳而西。汉王军荥阳，筑甬道属之河，以取敖仓粟。</font><font size=4px color="#009090"><font size=4px>〔括地志：敖仓在郑州荥阳西北十五里。县门之东北临汴水，南带三皇山。属，之欲翻。〕</font></font><font size=4px>

 　　周勃、灌婴等言于汉王曰："陈平虽美如冠玉，</font><font size=4px color="#009090"><font size=4px>〔孟康曰：饰冠以玉，光好外见，中无所有也。〕</font></font><font size=4px>其中未必有也。臣闻平居家时盗其嫂；事魏不容，亡归楚；不中，</font><font size=4px color="#009090"><font size=4px>〔中，竹仲翻。〕</font></font><font size=4px>又亡归汉。今日大王尊官之，令护军。臣闻平受诸将金，金多者得善处，金少者得恶处。平，反覆乱臣也，愿王察之！"汉王疑之，召让魏无知。无知曰："臣所言者能也，陛下所问者行也。今有尾生、孝己之行，</font><font size=4px color="#009090"><font size=4px>〔尾生，古之信士；或曰，即微生高。孝己，商高宗之子，以孝行着。行，下孟翻。〕</font></font><font size=4px>而无益胜负之数，陛下何暇用之乎！楚、汉相距，臣进奇谋之士，顾其计诚足以利国家不耳。</font><font size=4px color="#009090"><font size=4px>〔不，读曰否。〕</font></font><font size=4px>盗嫂、受金，又何足疑乎！"汉王召让平曰："先生事魏不中，事楚而去，今又从吾游，信者固多心乎？"平曰："臣事魏王，魏王不能用臣说，故去事项王。项王不能信人，其所任爱，非诸项，即妻之昆弟，虽有奇士不能用。闻汉王能用人，故归大王。臣裸身来，</font><font size=4px color="#009090"><font size=4px>〔裸，郎果翻，赤身也。〕</font></font><font size=4px>不受金无以为资。诚臣计画有可采者，愿大王用之；使无可用者，金具在，请封输官，得请骸骨。"汉王乃谢，厚赐，拜为护军中尉，尽护诸将。诸将乃不敢复言。

 　　魏王豹谒归视亲疾；</font><font size=4px color="#009090"><font size=4px>〔谒归，谓谒告而归也。〕</font></font><font size=4px>至则绝河津，反为楚。</font><font size=4px color="#009090"><font size=4px>〔豹都平阳，在河东，故断其津济以拒汉军。为，于伪翻。〕</font></font><font size=4px>

 　　六月，汉王还栎阳。

 　　壬午，立子盈为太子；赦罪人。

 　　汉兵引水灌废丘，废丘降，章邯自杀。尽定雍地，以为中地、北地、陇西郡。</font><font size=4px color="#009090"><font size=4px>〔自置中地郡后，至九年罢，属内史。武帝建元六年，分为右内史；太初元年，更名主爵都尉为右扶风。〕</font></font><font size=4px>

 　　关中大饥，米斛万钱，人相食。令民就食蜀、汉。

 　　初，秦之亡也，豪桀争取金玉，宣曲任氏独窖仓粟。</font><font size=4px color="#009090"><font size=4px>〔汉有长水宣曲胡骑，高祖功臣有宣曲侯，盖地名也。张揖曰：宣曲，宫名，在昆明池西。师古曰：宣曲，观名。索隐曰：上林赋云：西驰宣曲。当在京辅，今阙其地。窖，工孝翻；穿地以藏粟也。〕</font></font><font size=4px>及楚、汉相距荥阳，民不得耕种，而豪桀金玉尽归任氏，任氏以此起，富者数世。

 　　秋，八月，汉王如荥阳，命萧何守关中侍太子，为法令约束，立宗庙、社稷、宫室、县邑；事有不及奏决者，辄以便宜施行，上来，以闻。计关中户口，转漕、调兵以给军，未尝乏绝。</font><font size=4px color="#009090"><font size=4px>〔调，徒吊翻。〕</font></font><font size=4px>

 　　汉王使郦食其往说魏王豹，且召之。豹不听，曰："汉王慢而侮人，骂詈诸侯、群臣如骂奴耳，吾不忍复见也！"</font><font size=4px color="#009090"><font size=4px>〔复，扶又翻。〕</font></font><font size=4px>于是汉王以韩信为左丞相，与灌婴、曹参俱击魏。

 　　汉王问食其："魏大将谁也？"对曰："柏直。"</font><font size=4px color="#009090"><font size=4px>〔姓谱：柏，柏皇氏之后。颛顼师柏招；帝喾师柏景。春秋柏国为楚所灭。〕</font></font><font size=4px>王曰："是口尚乳臭，</font><font size=4px color="#009090"><font size=4px>〔言其少不经事，弱不任事，若未离乳保之怀者。〕</font></font><font size=4px>安能当韩信！""骑将谁也？"曰："冯敬。"曰："是秦将冯无择子也，虽贤，不能当灌婴。""步卒将谁也？"曰："项它。" 曰："不能当曹参。吾无患矣！"韩信亦问郦生："魏得无用周叔为大将乎？"郦生曰："柏直也。"信曰："竖子耳！"遂进兵。

 　　魏王盛兵蒲坂以塞临晋。</font><font size=4px color="#009090"><font size=4px>〔塞，悉则翻。〕</font></font><font size=4px>信乃益为疑兵，陈船欲渡临晋，而伏兵从夏阳以木罂渡军，袭安邑。</font><font size=4px color="#009090"><font size=4px>〔班志，夏阳县属冯翊，秦之少梁也，秦惠文王十一年更名。史记正义曰：夏阳在同州北韩城界。木罂，服虔曰：以木柙缚罂缶以渡也。韦昭曰：以木为器如罂缶以渡军，无船，且尚密也。师古曰：服说是。罂缶，谓瓶之大腹小口者也。罂，一政翻，康于耕翻。〕</font></font><font size=4px>魏王豹惊，引兵迎信。九月，信击虏豹，传诣荥阳；</font><font size=4px color="#009090"><font size=4px>〔传，直恋翻，言以驿马传送诣汉王所。〕</font></font><font size=4px>悉定魏地，置河东、上党、太原郡。

 　　汉之败于彭城而西也，陈余亦觉张耳不死，即背汉。</font><font size=4px color="#009090"><font size=4px>〔背，蒲妹翻。〕</font></font><font size=4px>韩信既定魏，使人请兵三万人，愿以北举燕、赵，东击齐，南绝楚粮道。汉王许之，乃遣张耳与俱，引兵东，北击赵、代。</font><font size=4px color="#009090"><font size=4px>〔时赵王歇王赵，陈余王代。〕</font></font><font size=4px>后九月，信破代兵，禽夏说于阏与。信之下魏破代，汉辄使人收其精兵诣荥阳以距楚。 
</font><!--/HTMLBUILERPART0--><font size=4px>