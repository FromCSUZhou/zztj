<font size=4px>　　漢紀四十七</font><font size=4px color="#009090"><font size=4px>〔起閼逢執徐（甲辰），盡柔兆敦牂（丙午），凡三年。〕</font></font><font size=4px>

 　　孝桓皇帝中

 　　延熹七年（甲辰、一六四）

 　　春，二月，丙戌，邟鄉忠侯黃瓊薨。</font><font size=4px color="#009090"><font size=4px>〔賢曰：說文云：邟，潁川縣也。漢潁川有周承休侯國，元始二年，更名曰邟，音亢。考異曰：范書：「四年，瓊免司空，至七年，卒。」袁紀：「七年，瓊以太尉薨。」范書，楊秉五年代劉矩為太尉。袁紀，此年瓊卒，秉乃為太尉。今從范書。〕</font></font><font size=4px>將葬，四方遠近名士會者六七千人。

 　　初，瓊之教授於家，徐牦從之咨訪大義，乃瓊貴，牦絕不復交。至是，牦往弔之，進酹，哀哭而去，</font><font size=4px color="#009090"><font size=4px>〔牦，直利翻。復，扶又翻。酹，盧對翻。醊祭以酒沃地曰酹。〕</font></font><font size=4px>人莫知者。諸名士推問喪宰，</font><font size=4px color="#009090"><font size=4px>〔喪宰，典喪者也。〕</font></font><font size=4px>宰曰：「先時有一書生來，衣麤薄而哭之哀，不記姓字。」眾曰：「必徐孺子也。」</font><font size=4px color="#009090"><font size=4px>〔徐牦，字孺子。先，悉薦翻。衣，於既翻。〕</font></font><font size=4px>於是選能言者陳留茅容輕騎追之，及於塗。容為沽酒市肉，牦為飲食。</font><font size=4px color="#009090"><font size=4px>〔為，于偽翻；下同。〕</font></font><font size=4px>容問國家之事，牦不答。更問稼穡之事，牦乃答之。容還，以語諸人，</font><font size=4px color="#009090"><font size=4px>〔語，牛倨翻。〕</font></font><font size=4px>或曰：「孔子云：『可與言而不與言，失人。』</font><font size=4px color="#009090"><font size=4px>〔論語載孔子之言。〕</font></font><font size=4px>然則孺子其失人乎﹖」太原郭泰曰：「不然。孺子之為人，清潔高廉，飢不可得食，塞下可得衣，</font><font size=4px color="#009090"><font size=4px>〔食，讀曰坔。衣，於既翻。〕</font></font><font size=4px>而為季偉飲酒食肉，此為已知季偉之賢故也！</font><font size=4px color="#009090"><font size=4px>〔茅容，字季偉。此為，如字。〕</font></font><font size=4px>所以不答國事者，是其智可及，其愚不可及也！」</font><font size=4px color="#009090"><font size=4px>〔亦以孔子之言語諸人，蓋以甯武子況徐孺子。〕</font></font><font size=4px>

 　　泰博學，善談論。初游雒陽，時人莫識，陳留符融</font><font size=4px color="#009090"><font size=4px>〔符，姓也。此符從「竹」、從「付」，非草付之「苻」。〕</font></font><font size=4px>一見嗟異，因以介於河南尹李膺。</font><font size=4px color="#009090"><font size=4px>〔古者主有儐，客有介，孔叢子曰：士無介不見。介，因也。〕</font></font><font size=4px>膺與相見，曰：「吾見士多矣，未有如郭林宗者也。</font><font size=4px color="#009090"><font size=4px>〔郭泰，字林宗。〕</font></font><font size=4px>其聰識通朗，高雅密博，今之華夏，鮮見其儔。」</font><font size=4px color="#009090"><font size=4px>〔夏，戶雅翻。鮮，息淺翻。〕</font></font><font size=4px>遂與為友，於是名震京師。後歸鄉里，衣冠諸儒送至河上，車數千兩，</font><font size=4px color="#009090"><font size=4px>〔兩，音亮。〕</font></font><font size=4px>膺唯與泰同舟而濟，眾賓望之，以為神仙焉。</font><font size=4px color="#009090"><font size=4px>〔自雒陽歸太原，渡河而西北。〕</font></font><font size=4px>

 　　泰性明知人，好獎訓士類，</font><font size=4px color="#009090"><font size=4px>〔好，呼到翻。〕</font></font><font size=4px>周遊郡國。茅容，年四十餘，耕於野，與等輩避雨樹下，眾皆夷踞相對，</font><font size=4px color="#009090"><font size=4px>〔賢曰：夷，平也。說文曰：踞，蹲也。論語曰：原壤夷俟。言平坐踞傲也。〕</font></font><font size=4px>容獨危坐愈恭，</font><font size=4px color="#009090"><font size=4px>〔危坐，正襟盡前而坐。〕</font></font><font size=4px>泰見而異之，因請寓宿。旦日，容殺雞為饌，</font><font size=4px color="#009090"><font size=4px>〔饌，雛皖翻，又雛戀翻。〕</font></font><font size=4px>泰謂為己設；容分半食母，餘半庋置，</font><font size=4px color="#009090"><font size=4px>〔食，讀曰坔。毛晃曰：板為閣以藏物曰庋，舉綺翻。〕</font></font><font size=4px>自以草蔬與客同飯。</font><font size=4px color="#009090"><font size=4px>〔賢曰：草，粗也。飯，父遠翻。〕</font></font><font size=4px>泰曰：「卿賢哉遠矣！</font><font size=4px color="#009090"><font size=4px>〔既言賢哉，又言遠矣，言其賢去常人甚遠。〕</font></font><font size=4px>郭林宗猶減三牲之具以供賓旅，</font><font size=4px color="#009090"><font size=4px>〔三牲之具，謂養親之具也。孝經曰：日用三牲之養。賓旅，猶言賓客也。〕</font></font><font size=4px>而卿如此，乃我友也。」起，對之揖，勸令從學，卒為盛德。</font><font size=4px color="#009090"><font size=4px>〔卒，子恤翻。〕</font></font><font size=4px>鉅鹿孟敏，客居太原，荷甑墮地，不顧而去。</font><font size=4px color="#009090"><font size=4px>〔荷，下可翻。甑，子孕翻。譙周古史考曰：黃帝始作甑。周官考工記，甑實二蟖。註云：六斗四升曰蟖。古者陶而為甑。釋器云：辠謂之鬵，鬵，鉹也。孫炎曰：關東人謂甑為鬵，涼州人謂甑為鉹。辠，即甑字。〕</font></font><font size=4px>泰見而問其意，對曰：「甑已破矣，視之何益！」泰以為有分決，與之言，知其德性，因勸令游學，遂知名當世。陳留申屠蟠，家貧，傭為漆工；鄢陵庾乘，少給事縣廷為門士；</font><font size=4px color="#009090"><font size=4px>〔鄢陵縣，屬潁川郡。師古曰：鄢，音偃。陵德明曰：鄢，謁晚翻，又於建翻。賢曰：門士，即門卒。少，詩照翻。〕</font></font><font size=4px>泰見而奇之，其後皆為名士。自餘或出於屠沽、卒伍，因泰獎進成名者甚眾。

 　　陳國童子魏昭請於泰曰：「經師易遇，人師難遭，</font><font size=4px color="#009090"><font size=4px>〔經師，謂專門名家，教授有師法者。人師，謂謹身脩行，足以範俗者。易，以豉翻。〕</font></font><font size=4px>願在左右，供經灑掃。」</font><font size=4px color="#009090"><font size=4px>〔灑，所賣翻，又山寄翻。掃，悉報翻。〕</font></font><font size=4px>泰許之。泰嘗不佳，</font><font size=4px color="#009090"><font size=4px>〔謂體中有不節適也，語曰不佳，微有疾也。〕</font></font><font size=4px>命昭作粥，粥成，進泰，泰呵之曰：</font><font size=4px color="#009090"><font size=4px>〔呵，責怒也，音虎何翻。〕</font></font><font size=4px>「為長者作粥，不加意敬，使不可食！」以杯擲地。昭更為粥重進，泰復呵之。</font><font size=4px color="#009090"><font size=4px>〔為，于偽翻。重，直龍翻。復，扶又翻。〕</font></font><font size=4px>如此者三，昭姿容無變。泰乃曰：「吾始見子之面，而今而後，知卿心耳！」遂友而善之。

 　　陳留左原，為郡學生，犯法見斥，泰遇諸路，為設酒肴以慰之。謂曰：「昔顏涿聚，梁甫之巨盜，段干木，晉國之大駔，卒為齊之忠臣，魏之名賢；</font><font size=4px color="#009090"><font size=4px>〔呂氏春秋曰：顏涿聚，梁父大盜也，學於孔子。左傳，晉伐齊，戰于黎丘，齊師敗績，知伯親禽顏庚。杜預註曰：黎丘，隰也。顏庚，齊大夫顏涿聚也。又曰：晉荀瑤伐鄭，鄭請救於齊。齊師將興，陳成子設乘車、兩馬，繫五邑焉，召顏涿聚之子晉曰：「隰之役，而父死焉。今君命汝是邑，服車而朝，毋廢前勞。」呂氏春秋曰：段干木晉國之駔。說文曰：駔，會也，謂合兩家之買賣，如今之度市也。新序曰：魏文侯過段干木之閭而軾之，國人誦之曰：「吾君好正，段干木之敬；吾君好忠，段干木之隆。」秦欲攻魏，司馬唐諫曰：「段干木，賢者也，而魏禮之，天下莫不聞，毋乃不可加兵乎！」駔，子朗翻。卒，子恤翻。〕</font></font><font size=4px>蘧瑗、顏回尚不能無過，</font><font size=4px color="#009090"><font size=4px>〔論語曰：蘧伯玉使人於孔子，子問之曰：「夫子何為﹖」對曰：「夫子欲寡其過而未能也。」又語曰：「顏回好學，不貳過。」蘧，求於翻。瑗，于眷翻。〕</font></font><font size=4px>況其餘乎！慎勿恚恨，責躬而已！」</font><font size=4px color="#009090"><font size=4px>〔恚，於避翻。〕</font></font><font size=4px>原納其言而去。或有譏泰不絕惡人者，泰曰：「人而不仁，疾之已甚，亂也。」</font><font size=4px color="#009090"><font size=4px>〔賢曰：論語孔子之言也。鄭玄註云：不仁之人，當以風化之，若疾之甚，是益使為亂也。〕</font></font><font size=4px>原後忽更懷忿結客，郤報諸生。其日，泰在學，原愧負前言，因遂罷去。後事露，眾人咸謝服焉。

 　　或問范滂曰：「郭林宗何如人﹖」滂曰：「隱不違親，</font><font size=4px color="#009090"><font size=4px>〔賢曰：介推之類。〕</font></font><font size=4px>貞不絕俗，</font><font size=4px color="#009090"><font size=4px>〔賢曰：柳下惠之類。〕</font></font><font size=4px>天子不得臣，諸侯不得友，吾不知其他。」

 　　泰嘗舉有道，不就，</font><font size=4px color="#009090"><font size=4px>〔舉有道事，始五十卷安帝建光元年。〕</font></font><font size=4px>同郡宋沖素服其德，以為自漢元以來，未見其匹，嘗勸之仕。</font><font size=4px color="#009090"><font size=4px>〔漢元，謂漢初也。匹，儔也，等也，偶也。〕</font></font><font size=4px>泰曰：「吾夜觀乾象，晝察人事，天之所廢，不可支也，吾將優游卒歲而已。」</font><font size=4px color="#009090"><font size=4px>〔卒，子恤翻。〕</font></font><font size=4px>然猶周旋京師，誨誘不息。</font><font size=4px color="#009090"><font size=4px>〔誘，音酉。〕</font></font><font size=4px>徐牦以書戒之曰：「大木將顛，非一繩所維，何為栖栖不遑寧處！」</font><font size=4px color="#009090"><font size=4px>〔賢曰：顛，仆也，維，繫也，喻時將衰季，非一人所能救也。尹焞曰：栖栖，猶皇皇也。處，昌呂翻。〕</font></font><font size=4px>泰感寤曰：「謹拜斯言，以為師表。」

 　　濟陰黃允，以雋才知名，</font><font size=4px color="#009090"><font size=4px>〔濟，子禮翻。〕</font></font><font size=4px>泰見而謂曰：「卿高才絕人，足成偉器，年過四十，聲名著矣。然至於此際，當深自匡持，不然，將失之矣！」後司徒袁隗欲為從女求姻，</font><font size=4px color="#009090"><font size=4px>〔為，于偽翻。從，才用翻。〕</font></font><font size=4px>見允，歎曰：「得伲如是，足矣。」允聞而黜遣其妻。</font><font size=4px color="#009090"><font size=4px>〔允妻夏侯氏。允黜其妻，欲伲于袁也。〕</font></font><font size=4px>妻請大會宗親為別，因於中攘袂數允隱慝十五事而去，允以此廢於時。</font><font size=4px color="#009090"><font size=4px>〔當時清議為何如哉！數，所具翻。慝，吐得翻。〕</font></font><font size=4px>

 　　初，允與漢中晉文經並恃其才智，曜名遠近，徵辟不就。託言療病京師，不通賓客，公卿大夫遣門生旦暮問疾，郎吏雜坐其門，猶不得見；三公所辟召者，輒以詢訪之，隨所臧否，</font><font size=4px color="#009090"><font size=4px>〔否，音鄙。〕</font></font><font size=4px>以為與奪。符融謂李膺曰：「二子行業無聞，</font><font size=4px color="#009090"><font size=4px>〔行，下孟翻；下同。〕</font></font><font size=4px>以豪桀自置，遂使公卿問疾，王臣坐門，融恐其小道破義，空譽違實，特宜察焉。」膺然之。二人自是名論漸衰，賓徒稍省，旬日之間，慚歎逃去，後並以罪廢棄。

 　　陳留仇香，至行純嘿，</font><font size=4px color="#009090"><font size=4px>〔姓譜：仇姓，宋大夫仇牧之後。行，下孟翻；下同。〕</font></font><font size=4px>鄉黨無知者。年四十，為蒲亭長。</font><font size=4px color="#009090"><font size=4px>〔蒲亭，屬陳留郡考城縣。〕</font></font><font size=4px>民有陳元，獨與母居，母詣香告元不孝，香驚曰：「吾近日過元舍，廬落整頓，</font><font size=4px color="#009090"><font size=4px>〔賢曰：落，居也，今人謂院為落。〕</font></font><font size=4px>耕耘以時，此非惡人，當是教化未至耳。母守寡養孤，苦身投老，柰何以一日之忿，棄歷年之勤乎！且母養人遺孤，不能成濟，若死者有知，百歲之後，當何以見亡者！」母涕泣而起。香乃親到元家，為陳人倫孝行，譬以禍福之言，元感悟，卒為孝子。</font><font size=4px color="#009090"><font size=4px>〔為，于偽翻。卒，子恤翻。〕</font></font><font size=4px>考城令河內王奐署香主簿，</font><font size=4px color="#009090"><font size=4px>〔考城縣，屬陳留郡；故菑縣，章帝惡其名，改曰考城。〕</font></font><font size=4px>謂之曰：「聞在蒲亭，陳元不罰而化之，得無少鷹鸇之志邪﹖」</font><font size=4px color="#009090"><font size=4px>〔鷹鸇，以鷙擊為事。左傳：見無禮者誅之，如鷹鸇之逐鳥雀也。少，詩沼翻。〕</font></font><font size=4px>香曰：「以為鷹鸇不若鷥鳳，故不為也。」奐曰：「枳棘之林非鷥鳳所集，百里非大賢之路。」</font><font size=4px color="#009090"><font size=4px>〔賢曰：時奐為縣令，故自稱百里也。〕</font></font><font size=4px>乃以一月奉資香，</font><font size=4px color="#009090"><font size=4px>〔奉，讀曰俸。〕</font></font><font size=4px>使入太學。郭泰、符融齎刺謁之，</font><font size=4px color="#009090"><font size=4px>〔書姓名以自通求見曰刺，秦、漢之間謂之謁。〕</font></font><font size=4px>因留宿；明旦，泰起，下牀拜之曰：「君，泰之師，非泰之友也。」香學畢歸鄉里，雖在宴居，</font><font size=4px color="#009090"><font size=4px>〔賢曰：宴，安也。朱子曰：宴居，閒暇無事之時。〕</font></font><font size=4px>必正衣服，妻子事之若嚴君；妻子有過，免冠自責，妻子庭謝思過，香冠，妻子乃敢升堂，終不見其喜怒聲色之異。不應徵辟，卒於家。

 　　三月，癸亥，隕石于鄠。</font><font size=4px color="#009090"><font size=4px>〔鄠縣，屬扶風。鄠，音戶。〕</font></font><font size=4px>

 　　夏，五月，己丑，京師雨雹。

 　　荊州刺史度尚募諸蠻夷擊艾縣城，大破之，降者數萬人。桂陽宿賊卜陽、潘鴻等逃入深山，</font><font size=4px color="#009090"><font size=4px>〔宿賊，言積久為賊者。〕</font></font><font size=4px>尚窮追數百里，破其三屯，多獲珍寶。陽、鴻黨眾猶盛，尚欲擊之，而士卒驕富，莫有鬭志。尚計緩之則不戰，逼之必逃亡，乃宣言：「卜陽、潘鴻作賊十年，習於攻守，今兵寡少，未易可進，</font><font size=4px color="#009090"><font size=4px>〔易，以豉翻。〕</font></font><font size=4px>當須諸郡所發悉至，乃并力攻之。」申令軍中恣聽射獵，</font><font size=4px color="#009090"><font size=4px>〔申令者，既下令而申言之。申，重也。〕</font></font><font size=4px>兵士喜悅，大小皆出。尚乃密使所親客潛焚其營，珍積皆盡；獵者來還，莫不泣涕。尚人人慰勞，深自咎責，</font><font size=4px color="#009090"><font size=4px>〔以失火自咎責也。勞，力到翻。〕</font></font><font size=4px>因曰：「卜陽等財寶足富數世，諸卿但不并力耳，所亡少少，</font><font size=4px color="#009090"><font size=4px>〔少，詩沼翻。〕</font></font><font size=4px>何足介意！」眾咸憤踴。尚敕令秣馬蓐食，明旦，徑赴賊屯，陽、鴻等自以深固，不復設備，</font><font size=4px color="#009090"><font size=4px>〔復，扶又翻。〕</font></font><font size=4px>吏士乘銳，遂破平之。尚出兵三年，</font><font size=4px color="#009090"><font size=4px>〔延熹五年，尚刺荊州，至是三年矣。〕</font></font><font size=4px>群寇悉定，封右鄉侯。

 　　冬，十月，壬寅，帝南巡；庚申，幸章陵；戊辰，幸雲夢，臨漢水，還，幸新野。時公卿、貴戚車騎萬計，徵求費役，不可勝極。</font><font size=4px color="#009090"><font size=4px>〔勝，音升。〕</font></font><font size=4px>護駕從事桂陽胡騰上言：</font><font size=4px color="#009090"><font size=4px>〔護駕從事，蓋荊州刺史所遣護車駕者也。〕</font></font><font size=4px>「天子無外，</font><font size=4px color="#009090"><font size=4px>〔春秋公羊傳曰：王者無外。〕</font></font><font size=4px>乘輿所幸，即為京師。臣請以荊州刺史比司隸校尉，臣自同都官從事。」帝從之。自是肅然，莫敢妄干擾郡縣。</font><font size=4px color="#009090"><font size=4px>〔荊州刺史得察舉所部郡縣而不可得察舉扈從之臣，若比司隸校尉，則得察舉其姦，故肅然也。〕</font></font><font size=4px>帝在南陽，左右並通姦利，詔書多除人為郎，太尉楊秉上疏曰：「太微積星，名為郎位，</font><font size=4px color="#009090"><font size=4px>〔賢曰：史記天官書曰：太微宮五帝坐後，聚二十五星蔚然，曰郎位。積，聚也。〕</font></font><font size=4px>入奉宿衛，出牧百姓，宜割不忍之恩，以斷求欲之路。」</font><font size=4px color="#009090"><font size=4px>〔斷，丁管翻。〕</font></font><font size=4px>於是詔除乃止。

 　　護羌校尉段潁擊當煎羌，破之。

 　　十二月，辛丑，車駕還宮。

 　　中常侍汝阳侯唐衡、武原侯徐璜皆卒。</font><font size=4px color="#009090"><font size=4px>〔汝陽縣，屬汝南郡。武原縣，屬彭城國。〕</font></font><font size=4px>

 　　初，侍中寇榮，恂之曾孫也，性矜潔，少所與，</font><font size=4px color="#009090"><font size=4px>〔少，詩沼翻。〕</font></font><font size=4px>以此為權寵所疾。榮從兄子尚帝妹益陽長公主，帝又納其從孫女於後宮。</font><font size=4px color="#009090"><font size=4px>〔從，才用翻。長，知兩翻。〕</font></font><font size=4px>左右益忌之，遂共陷以罪，與宗族免歸故郡，</font><font size=4px color="#009090"><font size=4px>〔寇氏本上谷昌平人。〕</font></font><font size=4px>吏承望風旨，持之浸急。榮恐不免，詣闕自訟。未至，刺史張敬追劾榮以擅去邊，</font><font size=4px color="#009090"><font size=4px>〔刺史，蓋幽州刺史也。劾，戶概翻，又戶得翻。〕</font></font><font size=4px>有詔捕之。榮逃竄數年，會赦，不得除，積窮困，乃自亡命中上書曰：「陛下統天理物，作民父母，自生齒以上，咸蒙德澤；</font><font size=4px color="#009090"><font size=4px>〔大戴禮曰：男子八月生齒，女子七月生齒。〕</font></font><font size=4px>而臣兄弟獨以無辜，為專權之臣所見批扺，</font><font size=4px color="#009090"><font size=4px>〔賢曰：說文曰：扺，側擊也。批，音片支翻。余按前書音義：批，音蒲結翻。扺，諸氏翻。〕</font></font><font size=4px>青蠅之人所共構會，</font><font size=4px color="#009090"><font size=4px>〔詩曰：營營青繩，止于樊。豈弟君子，無信讒言。青繩能污白使黑，喻佞人變亂善惡也。〕</font></font><font size=4px>令陛下忽慈母之仁，發投杼之怒。</font><font size=4px color="#009090"><font size=4px>〔事見三卷周赧王七年。〕</font></font><font size=4px>殘諂之吏，張設機網，並驅爭先，若赴仇敵，罰及死沒，髡剔墳墓，</font><font size=4px color="#009090"><font size=4px>〔謂剪伐松柏，如人之髡剔也。〕</font></font><font size=4px>欲使嚴朝必加濫罰；</font><font size=4px color="#009090"><font size=4px>〔朝，直遙翻。〕</font></font><font size=4px>是以不敢觸突天威而自竄山林，以俟陛下發神聖之聽，啟獨覩之明，救可濟之人，援沒溺之命。不意滯怒不為春夏息，</font><font size=4px color="#009090"><font size=4px>〔賢曰：春夏生長萬物，故不宜怒。為，于偽翻；下同。〕</font></font><font size=4px>淹恚不為歲時怠，</font><font size=4px color="#009090"><font size=4px>〔滯怒淹恚，言怒恚積蓄，久而不化也。恚，於避翻。〕</font></font><font size=4px>遂馳使郵驛，布告遠近，嚴文潜剝，痛於霜雪，逐臣者窮人途，</font><span class="h"><font size=4px>【張：「途」作「迹」。】</font></font><font size=4px>追臣者極車軌，雖楚購仁員，</font><font size=4px color="#009090"><font size=4px>〔史記：楚人伍奢為平王太子建太傅。費無極譖殺奢，奢子員字子胥奔吳，楚購之，得伍員者賜粟五萬石，爵執珪。員，音云。〕</font></font><font size=4px>漢求季布，</font><font size=4px color="#009090"><font size=4px>〔事見十卷高祖五年。〕</font></font><font size=4px>無以過也。臣遇罰以來，三赦再贖，無驗之罪，足以蠲除；</font><font size=4px color="#009090"><font size=4px>〔賢曰：無驗，謂無罪狀可案驗也。〕</font></font><font size=4px>而陛下疾臣愈深，有司咎臣甫力，</font><font size=4px color="#009090"><font size=4px>〔賢曰：甫，始也。力，甚也。〕</font></font><font size=4px>止則見掃滅，行則為亡虜，苟生則為窮人，極死則為冤鬼，天廣而為以自覆，</font><font size=4px color="#009090"><font size=4px>〔覆，敷救翻。〕</font></font><font size=4px>地厚而無以自載，蹈陸土而有沈淪之憂，遠巖牆而有鎮壓之患。</font><font size=4px color="#009090"><font size=4px>〔遠，于願翻。〕</font></font><font size=4px>如臣犯元惡大憝，</font><font size=4px color="#009090"><font size=4px>〔賢曰：憝、惡，言元惡之人，大為人之所惡也。憝，徒對翻。〕</font></font><font size=4px>足以陳原野，備刀踞，</font><font size=4px color="#009090"><font size=4px>〔賢曰：鋸，刖刑也。國語曰：刑有五，大者陳諸原野。〕</font></font><font size=4px>陛下當班布臣之所坐，以解眾論之疑。臣思入國門，坐於肺石之上，使三槐九棘平臣之罪， </font><font size=4px color="#009090"><font size=4px>〔周禮秋官曰：左九棘，孤、卿、大夫位焉；右九棘，公、侯、伯、子、男位焉；面三槐，三公位焉。左嘉石，平罷民，右肺石，達窮民。註：肺石，赤石也。槐取 其懷來，棘取其赤心外刺。〕</font></font><font size=4px>而閶闔九重，</font><font size=4px color="#009090"><font size=4px>〔賢曰：閶闔，天門也。重，直龍翻。〕</font></font><font size=4px>陷穽步設，舉趾觸罘罝，</font><font size=4px color="#009090"><font size=4px>〔賢曰：穽，阬穽也。說文：罘，免網也；罝，亦免網也；音浮嗟。〕</font></font><font size=4px>動行絓羅網，</font><font size=4px color="#009090"><font size=4px>〔絓，古賣翻，罥也。〕</font></font><font size=4px>無緣至萬乘之前，</font><font size=4px color="#009090"><font size=4px>〔乘，繩證翻。〕</font></font><font size=4px>永無見信之期。悲夫，久生亦復何聊！</font><font size=4px color="#009090"><font size=4px>〔復，扶又翻。〕</font></font><font size=4px>蓋忠臣殺身以解君怒，孝子殞命以寧親怨，故大舜不避塗廩、浚井之難，</font><font size=4px color="#009090"><font size=4px>〔史記：舜父瞽叟，常欲殺舜，使舜塗廩，從下焚廩，舜乃以兩笠自扞而下。又使穿井，舜為匿空旁出。舜既入深，父乃下土實之，舜從旁空出去。難，乃旦翻。〕</font></font><font size=4px>申生不辭姬氏讒邪之謗；</font><font size=4px color="#009090"><font size=4px>〔左傳：驪姬嬖於晉獻公，欲殺太子申生，謂申生曰：「君夢齊姜，必速祭之。」太子祭于曲沃，歸胙于公。公田，姬寘諸宮，六日。公主，毒而獻之。公祭之地，地墳；與犬，犬斃；與小臣，小臣斃。姬泣曰：「賊由太子。」太子奔新城。或謂太子：「子辭，君必辨焉。」太子曰：「我辭，姬必有罪。」遂縊而死。〕</font></font><font size=4px>臣敢忘斯義，不自斃以解明朝之忿哉！乞以身責，</font><font size=4px color="#009090"><font size=4px>〔朝，直遙翻。塞，悉則翻。〕</font></font><font size=4px>願陛下伹兄弟死命，</font><font size=4px color="#009090"><font size=4px>〔賢曰：伹，乞也，音蓋。〕</font></font><font size=4px>使臣一門頗有遺類，以崇陛下寬饒之惠。先死陳情，臨章泣血！」帝省章愈怒，</font><font size=4px color="#009090"><font size=4px>〔先，悉薦翻。省，悉井翻。〕</font></font><font size=4px>遂誅榮，寇氏由是衰廢。</font><font size=4px color="#009090"><font size=4px>〔考異曰：袁紀置此事於延熹元年。按范書榮傳云「延熹中被罪」，榮書又云：「遇罰以來，三赦再贖」，不知榮死果在何年。按襄楷、竇武上書，皆言梁、孫、寇、鄧之誅。今置於此。〕</font></font><font size=4px>

 　　八年（乙巳、一六五）

 　　春，正月，帝遣中常侍左悺之苦縣祠老子。</font><font size=4px color="#009090"><font size=4px>〔賢曰：史記曰：老子者，楚苦縣厲鄉曲仁里人也，名耳，字聃，姓李，為周守藏吏。有神廟，故就祠之。苦縣，屬陳國，故城在今亳州谷陽縣。苦，音戶，又如字。〕</font></font><font size=4px>

 　　勃海王悝，素行險僻，</font><font size=4px color="#009090"><font size=4px>〔悝，苦回翻。行，下孟翻。〕</font></font><font size=4px>多僭傲不法。北軍中候陳留史弼上封事曰：「臣聞帝王之於親戚，愛雖隆必示之以威，體雖貴必禁之以度，如是，和睦之道興，骨肉之恩遂矣。竊聞勃海王悝，外聚剽輕不逞之徒，</font><font size=4px color="#009090"><font size=4px>〔賢曰：剽，悍也。逞，快也。謂被侵枉不快之人也。左傳曰：率群不逞之人。余謂不逞，謂包藏禍心而不得逞者。剽，匹妙翻。〕</font></font><font size=4px>內荒酒樂，出入無常，所與群居，皆家之棄子，朝之斥臣，</font><font size=4px color="#009090"><font size=4px>〔朝，直遙翻；下同。〕</font></font><font size=4px>必有羊勝、伍被之變。</font><font size=4px color="#009090"><font size=4px>〔羊勝事見十六卷景帝中二年。伍被事見十九卷武帝元年。〕</font></font><font size=4px>州司不敢彈糾，</font><font size=4px color="#009090"><font size=4px>〔州司，謂州刺史之屬。〕</font></font><font size=4px>傅相不能匡輔，陛下隆於友于，</font><font size=4px color="#009090"><font size=4px>〔書曰：惟孝友于兄弟。〕</font></font><font size=4px>不忍遏絕，恐遂滋蔓，</font><font size=4px color="#009090"><font size=4px>〔滋，長也。蔓，延也。左傳曰：無使滋蔓，蔓難圖也。〕</font></font><font size=4px>為害彌大。乞露臣奏，宣示百僚，平處其法。</font><font size=4px color="#009090"><font size=4px>〔處，昌呂翻。〕</font></font><font size=4px>法決罪定，乃下不忍之詔；臣下固執，然後少有所許：「少，詩沼翻。〕如是，則聖朝無傷親之譏，勃海有享國之慶；不然，懼大獄將興矣。」上不聽。悝果謀為不道，</font><font size=4px color="#009090"><font size=4px>〔帝紀曰：悝謀反。〕</font></font><font size=4px>有司請廢之，詔貶為癭陶王，食一縣。</font><font size=4px color="#009090"><font size=4px>〔賢曰：癭陶縣，屬鉅慶郡，故城在今趙州癭陶縣西南。癭，於郢翻。〕</font></font><font size=4px>

 　　丙申晦，日有食之。詔公、卿、校尉舉賢良方正。</font><font size=4px color="#009090"><font size=4px>〔校，戶教翻。〕</font></font><font size=4px>

 　　千秋万岁殿火。

 　　中常侍侯覽兄</font><span class="h"><font size=4px>【張：「兄」作「弟」。】</font></font><font size=4px>參為益 州刺史，殘暴貪婪，</font><font size=4px color="#009090"><font size=4px>〔婪，盧含翻。〕</font></font><font size=4px>累臧億計。太尉楊秉奏檻車徵參，參於道自殺，閱其車重三百餘兩，皆金銀錦帛。</font><font size=4px color="#009090"><font size=4px>〔重，直用翻。〕</font></font><font size=4px>秉因奏曰：「臣案舊典， 宦者本在給使省闥，司昏守夜；而今猥受過寵，執政操權，</font><font size=4px color="#009090"><font size=4px>〔操，七刀翻。〕</font></font><font size=4px>附會者因公褒舉，違忤者求事中傷，</font><font size=4px color="#009090"><font size=4px>〔忤，五故翻。中，戶仲翻。〕</font></font><font size=4px>居法王公，富擬國 家，飲食極肴膳，僕妾盈紈素。中常侍侯覽弟參，貪殘元惡，自取禍滅；覽顧知釁重，必有自疑之意，臣愚以為不宜復見親近。</font><font size=4px color="#009090"><font size=4px>〔復，扶又翻。近，其靳翻。〕</font></font><font size=4px>昔懿公刑邴遅之父，奪閻職之妻，而使二人參乘，卒有竹中之難。</font><font size=4px color="#009090"><font size=4px>〔左氏傳：齊懿公之為公子也，與邴遅之父爭田，弗勝。及即位，乃掘而刖之，而使遅僕；納閻職之妻，而使職參乘。公游于申池，二人浴于池，遅以鞭 抶職，職怒，遅曰：「人奪汝妻而不怒，一抶汝，庸何傷！」職曰：「與刖其父而不能病者何如！」乃謀弒公，納諸竹中。遅，音丙，又彼病翻。「遅」，左傳作 「歜」，昌欲翻。卒，子恤翻。難，乃旦翻。〕</font></font><font size=4px>覽其急屏斥，投畀有虎，</font><font size=4px color="#009090"><font size=4px>〔畀，與也。詩曰：取彼讒人，投畀豺虎。屏，必郢翻。〕</font></font><font size=4px>若斯之人，非恩所宥，請免官送歸本郡。」書奏，尚書召對秉掾屬，詰之曰：</font><font size=4px color="#009090"><font size=4px>〔賢曰：召秉掾屬問之。詰，去吉翻。〕</font></font><font size=4px>「設官分職，各有司存。三公統外，御史察內；今越奏近官，經典、漢制，何所依據﹖其開公具對！」秉使對曰：「春秋傳曰：『除加之惡，唯力是視。』</font><font size=4px color="#009090"><font size=4px>〔左傳載寺人披之言。此經典也。〕</font></font><font size=4px>鄧通懈慢，申屠嘉召通詰責，文帝從而請之。</font><font size=4px color="#009090"><font size=4px>〔事見十五卷文帝後二年。此漢制也。〕</font></font><font size=4px>漢世故事，三公之職，無所不統。」尚書不能詰，帝不得已，道免覽官。司隸校尉韓縯因奏左悺罪惡，及其兄太僕南鄉侯請託州郡，聚斂為姦，</font><font size=4px color="#009090"><font size=4px>〔斂，力贍翻。〕</font></font><font size=4px>賓客放縱，侵犯吏民。悺、稱皆自殺。縯又奏中常侍具瑗兄沛相恭臧罪，徵詣廷尉。瑗詣獄謝，上還東武侯印綬，</font><font size=4px color="#009090"><font size=4px>〔東武城，屬清河郡。據宦者傳，瑗封東武陽侯。東武陽，屬東郡。上，時掌翻。〕</font></font><font size=4px>詔貶為都鄉侯。超及璜、衡襲封者，並降為鄉侯，</font><font size=4px color="#009090"><font size=4px>〔考異曰：楊秉傳：「南巡之明年，秉劾侯覽」，則是在此年矣。宦者傳：「韓縯奏具瑗，瑗坐奪國為鄉侯」，與秉傳所云削瑗國共是一事明矣。而袁紀載在去年春，與范不同。今從范書。〕</font></font><font size=4px>子弟分封者，悉奪爵土。劉普等貶為關內侯，尹勳等亦皆奪爵。

 　　帝多內寵，宮女至五六千人，及驅役從使復兼倍於此，</font><font size=4px color="#009090"><font size=4px>〔驅役者，嬖倖挾勢驅掠良人，以無掖庭私役者也。從使者，趨勢附力，樂從而為之使者也。復，扶又翻。〕</font></font><font size=4px>而鄧后恃尊驕忌，與帝所幸郭貴人更相譖訴。</font><font size=4px color="#009090"><font size=4px>〔更，工衡翻。〕</font></font><font size=4px>癸亥，廢皇后鄧氏，送暴室，以憂死。</font><font size=4px color="#009090"><font size=4px>〔漢官儀曰：暴室，在掖庭內，丞一人，主宮中婦人疾病者；其皇后、貴人有罪者，亦就此室。〕</font></font><font size=4px>河南尹鄧萬世、虎賁中郎將鄧會皆下獄誅。</font><font size=4px color="#009090"><font size=4px>〔下，遐稼翻。〕</font></font><font size=4px>

 　　護羌校尉段熲擊罕</font><span class="h"><font size=4px>【張：「罕」作「勒」。】</font></font><font size=4px>姐羌，破之。</font><font size=4px color="#009090"><font size=4px>〔姐，且也翻，又紫。〕</font></font><font size=4px>

 　　三月，辛巳，赦天下。

 　　宛陵大姓羊元群罷北海郡，</font><font size=4px color="#009090"><font size=4px>〔宛陵縣，屬河南尹。〕</font></font><font size=4px>臧污狼籍；郡舍溷軒有奇巧，</font><font size=4px color="#009090"><font size=4px>〔賢曰：溷軒，廁屋。〕</font></font><font size=4px>亦載之以歸。河南尹李膺表按其罪；元群行賂宦官，膺竟反坐。</font><font size=4px color="#009090"><font size=4px>〔反坐，按其罪而不得行，反自而罪。〕</font></font><font size=4px>單超弟遷為山陽太守，以罪繫獄，廷尉馮緄考致其死；</font><font size=4px color="#009090"><font size=4px>〔考鞠而致其死罪也。緄，古本翻。〕</font></font><font size=4px>中官相黨，共飛章誣緄以罪。中常侍蘇康、管霸，固天下良田美葉，</font><font size=4px color="#009090"><font size=4px>〔固，障固也。〕</font></font><font size=4px>州郡不敢詰，大司農劉祐移書所在，依科品沒入之；帝大怒，與膺、緄俱輸作左校。

 　　夏，四月，甲寅，安陵園寢火。</font><font size=4px color="#009090"><font size=4px>〔安陵，惠帝陵也。〕</font></font><font size=4px>

 　　五月，丙戌，太尉楊秉薨。秉為人，清白寡欲，嘗稱「我有三不惑：酒、色、財也。」

 　　秉既沒，所舉賢良廣陵劉瑜乃至京師上書言：「中官不當比肩裂土，競立胤嗣，繼體傳爵。</font><font size=4px color="#009090"><font size=4px>〔順帝陽嘉四年，著令聽中官以養子襲爵。〕</font></font><font size=4px>又，嬖女允積，穴食空宮，</font><font size=4px color="#009090"><font size=4px>〔無事而食，謂之穴食。穴，而隴翻。〕</font></font><font size=4px>傷生費國。又，第舍增多，窮極奇巧，掘山攻石，促以嚴刑。州郡官府，各自考事，姦情賕賂，皆為吏餌。民愁鬱結，起入賊黨，官輒興兵誅討其罪，貧困之民，或有賣其首級以要酬賞，</font><font size=4px color="#009090"><font size=4px>〔要，一遙翻。〕</font></font><font size=4px>父兄相代殘身，妻孥相視分裂。又，陛下好微行近習之家，</font><font size=4px color="#009090"><font size=4px>〔好，呼到翻。〕</font></font><font size=4px>私幸宦者之舍，賓客市買，熏灼道路，因此暴縱，無所不容。惟陛下開廣諫道，</font><font size=4px color="#009090"><font size=4px>〔諫道，謂言路也。〕</font></font><font size=4px>博觀前古，遠佞邪之人，</font><font size=4px color="#009090"><font size=4px>〔遠，于願翻。〕</font></font><font size=4px>放鄭、衛之聲，則政致和平，德感祥風矣。」</font><font size=4px color="#009090"><font size=4px>〔孝經援神契曰：德至八方，則祥風至。〕</font></font><font size=4px>詔特召瑜問災咎之徵。執政者欲令瑜依違其辭，乃更策以他事，瑜復悉心對八千餘言，有切於前。</font><font size=4px color="#009090"><font size=4px>〔復，扶又翻；下同。〕</font></font><font size=4px>拜為議郎。

 　　荊州兵朱蓋等叛，與桂陽賊胡蘭等復攻桂陽，太守任胤棄城走，</font><font size=4px color="#009090"><font size=4px>〔任，音壬。〕</font></font><font size=4px>賊眾遂至數萬。轉攻零陵，太守下邳陳球固守拒之。零陵下溼，編木為城，</font><font size=4px color="#009090"><font size=4px>〔零陵郡，武帝置。宋白曰：郡古理在今全州清湘縣南七十八里，古城存焉。〕</font></font><font size=4px>郡中惶恐。掾史白球遣家避難，</font><font size=4px color="#009090"><font size=4px>〔難，乃旦翻。〕</font></font><font size=4px>球怒曰：「太守分國虎符，受任一邦，豈顧妻孥而沮國威乎！</font><font size=4px color="#009090"><font size=4px>〔孥，音奴。沮，在呂翻。〕</font></font><font size=4px>復言者斬！」乃弦大木為弓，羽矛為矢，引機發之，多所殺傷。</font><font size=4px color="#009090"><font size=4px>〔此則今划車弩之類。〕</font></font><font size=4px>賊激流灌城，球輒於內因地勢，反決水淹賊，相拒十餘日不能下。時度尚徵還京師，詔以尚為中郎將，率步騎二萬餘人救球，發諸郡兵并勢討擊，大破之，斬蘭等首三千餘級，復以尚為荊州刺史。蒼梧太守張敘為賊所執，及任胤皆徵棄市。胡蘭餘黨南走蒼梧，交趾刺史張磐擊破之，賊復還入荊州界。度尚懼為已負，</font><font size=4px color="#009090"><font size=4px>〔負，罪負也，懼以不能盡滅群賊為罪。〕</font></font><font size=4px>乃偽上言蒼梧賊入荊州界，於是徵磐下廷尉。</font><font size=4px color="#009090"><font size=4px>〔上，時掌翻。下，遐稼翻。〕</font></font><font size=4px>辭狀未正，會赦見原，磐不肯出獄，戶更牢持械節。</font><font size=4px color="#009090"><font size=4px>〔竹約為節。械節，亦械之刻約處也。考異曰：按張磐會赦得原。檢帝紀，此後未有赦，不知會何赦也﹖六年三月赦，前此二年；永康元年六月赦，後此二年。今從帝紀。〕</font></font><font size=4px>獄吏謂磐曰：「天恩曠然，而君不出，可乎﹖」磐曰：「磐備位方伯，</font><font size=4px color="#009090"><font size=4px>〔古者，八州八伯。漢州刺史，古方伯之任也。〕</font></font><font size=4px>為尚所枉，受罪牢獄。夫事有虛實，法有是非，磐實不辜，赦無所除；如忍以苟免，永受侵辱之恥，生為惡吏，死為敝鬼。乞傳尚詣廷尉，</font><font size=4px color="#009090"><font size=4px>〔以傳車召致廷尉也。傳，株戀翻，又直戀翻。〕</font></font><font size=4px>面對曲直，足明真偽。尚不徵者，磐埋骨牢檻，終不虛出，望塵受枉！」廷尉以其狀上，</font><font size=4px color="#009090"><font size=4px>〔上，時掌翻。〕</font></font><font size=4px>詔書徵尚，到廷尉，辭窮，受罪，以先有功得原。

 　　閏月，甲午，南宮朔平署火。</font><font size=4px color="#009090"><font size=4px>〔此朔平司馬署也。百官志：朔平司馬，主北宮北門。〕</font></font><font size=4px>

 　　秋，七月，以太中大夫陳蕃為太尉。蕃讓於太常胡廣、議郎王暢、弛刑徒李膺，帝不許。

 　　段潁擊破西羌，進兵窮追，展轉山谷間，自春及秋，無日不戰，虜遂敗散，凡斬首二萬三千級，獲生口數萬人，降者萬餘落。</font><font size=4px color="#009090"><font size=4px>〔降，戶江翻。〕</font></font><font size=4px>封熲都鄉侯。

 　　暢，龔之子也；</font><font size=4px color="#009090"><font size=4px>〔王龔事安帝為公。〕</font></font><font size=4px>嘗為南陽太守，疾其多貴戚豪族，下車，奮厲威猛，大姓有犯，或使吏發屋伐樹，堙井夷緖。</font><font size=4px color="#009090"><font size=4px>〔破其家業也。〕</font></font><font size=4px>功曹張敞奏記諫曰：「文翁、召父、卓茂之徒，</font><font size=4px color="#009090"><font size=4px>〔召，讀曰邵。〕</font></font><font size=4px>皆以溫厚為政，流聞後世。發屋伐樹，將為嚴烈，雖欲懲惡，難以聞遠。</font><font size=4px color="#009090"><font size=4px>〔聞，音問。〕</font></font><font size=4px>郡為舊都，侯甸之國，</font><font size=4px color="#009090"><font size=4px>〔古者天木之制，規方千里，以為甸服；又其外五百里，為侯服。光武起於南陽，其後謂之南都，又於雒陽在侯甸之內，故云然。〕</font></font><font size=4px>園廟出於章陵，三后生自新野，</font><font size=4px color="#009090"><font size=4px>〔賢曰：南頓君以上四廟在章陵，光烈皇后、和帝陰后、鄧后並新野人。〕</font></font><font size=4px>自中興以來，功臣將相，繼世而隆。愚以為懇懇用刑，不如行恩；孳孳求姦，</font><font size=4px color="#009090"><font size=4px>〔孳孳，猶汲汲也。〕</font></font><font size=4px>未若禮賢。舜舉皋陶，論語載子夏之言。陶，音遙。〕化人在德，不在用刑。」暢深納其言，更崇寬政，教化大行。

 　　八月，戊辰，初令郡國有田者畝斂稅錢。</font><font size=4px color="#009090"><font size=4px>〔賢曰：畝十錢也。余據宦者傳：張讓等說靈帝斂天下田，畝稅十錢，非此時事也，蓋漢田租三十稅一，而計畝斂錢，則自此始。〕</font></font><font size=4px>

 　　九月，丁未，京師地震。

 　　冬，十月，司空周景免；以太常劉茂為司空。茂，愷之子也。</font><font size=4px color="#009090"><font size=4px>〔劉愷以讓國重於時，位至公。〕</font></font><font size=4px>

 　　郎中竇武，融之玄孫也，有女為貴人。采女田聖有寵於帝，帝將立之為后。司隸校尉應奉上書曰：「母后之重，興廢所因；漢立飛燕，胤祀泯絕。</font><font size=4px color="#009090"><font size=4px>〔事見三十三卷哀帝建平元年。〕</font></font><font size=4px>宜思關雎之所求，</font><font size=4px color="#009090"><font size=4px>〔關雎樂得淑女以配君子。〕</font></font><font size=4px>遠五禁之所忌。」</font><font size=4px color="#009090"><font size=4px>〔韓詩外傳曰：婦人有五不娶：喪婦之女不娶，為其不受命也；世有惡疾不娶，棄於天也；世有刑人不娶，棄於人也；亂家女不娶，類不正也；逆家女不娶，廢人倫也。遠，于願翻。〕</font></font><font size=4px>太尉陳蕃亦以田氏卑微，竇族良家，爭之甚固。帝不得已，辛巳，立竇貴人為皇后，拜武為特進、城門校尉，封槐里侯。

 　　十一月，壬子，黃門北寺火。

 　　陳蕃數言李膺、馮緄、劉祐之枉，</font><font size=4px color="#009090"><font size=4px>〔數，所角翻；下同。〕</font></font><font size=4px>請加原宥，升之爵任，言及反覆，誠辭懇切，以至流涕；帝不聽。應奉上疏曰：「夫忠賢武將，國之心膂。</font><font size=4px color="#009090"><font size=4px>〔將，即亮翻。〕</font></font><font size=4px>竊見左校弛刑徒馮緄、劉祐、李膺等，誅舉邪臣，肆之以法；</font><font size=4px color="#009090"><font size=4px>〔賢曰：肆，陳也。〕</font></font><font size=4px>陛下既不聽察，而猥受譖訴，遂令忠臣同愆元惡，自春迄冬，不蒙降恕，遐邇觀聽，為之歎息。</font><font size=4px color="#009090"><font size=4px>〔為，于偽翻。〕</font></font><font size=4px>夫立政之要，記功忘失；是以武帝捨</font><span class="h"><font size=4px>【張：「捨」作「拔」。】</font></font><font size=4px>安國於徒中，</font><font size=4px color="#009090"><font size=4px>〔賢曰：景帝時，韓安國為梁大夫，坐法抵罪；後梁內史缺，起徒中為二千石。此言武帝，誤也。〕</font></font><font size=4px>宣帝徵張敞於亡命。</font><font size=4px color="#009090"><font size=4px>〔事見二十七卷宣帝甘露元年。〕</font></font><font size=4px>緄前討蠻荊，均吉甫之功；</font><font size=4px color="#009090"><font size=4px>〔詩曰：顯允方叔，征伐玁狁，蠻荊來威。鄭玄註云：方叔先與吉甫征伐玁狁，今特征伐蠻荊，皆使來服宣王之威。緄以順帝時討武陵、長沙蠻夷有功，故以吉甫比之。〕</font></font><font size=4px>祐數臨督司，有不吐茹之節；</font><font size=4px color="#009090"><font size=4px>〔賢曰：謂祐奏梁冀弟旻，又為司隸校尉，權豪畏之也。詩曰：柔亦不茹，剛亦不吐。數，所角翻。〕</font></font><font size=4px>膺著威幽、并，遣愛度遼。</font><font size=4px color="#009090"><font size=4px>〔膺為漁陽太守，為烏桓校時，皆幽部也，度遼將軍，則屯并部，是其著威、遺愛之地。〕</font></font><font size=4px>今三垂蠢動，王旅未振，乞原膺等，以備不虞。」書奏，乃悉免其刑。久之，李膺復拜司隸校尉。</font><font size=4px color="#009090"><font size=4px>〔復，扶又翻；下同。〕</font></font><font size=4px>時小黃門張襄弟朔為野王令，貪殘無道，畏膺威嚴，逃還京師，</font><font size=4px color="#009090"><font size=4px>〔野王縣屬河內郡，而河內郡屬司部，畏膺察舉其罪，故逃還京師也。〕</font></font><font size=4px>匿於兄家合柱中。</font><font size=4px color="#009090"><font size=4px>〔合木為柱，安足以容人。合柱，謂兩柱相直，兩屋相合處也。〕</font></font><font size=4px>膺知其狀，率吏卒破柱取朔，付雒陽獄，受辭畢，即殺之。讓訴冤於帝，帝召膺，詰以不先請便加誅之意。對曰：「昔仲尼為魯司寇，七日而誅少正卯。今臣到官已積一句，私懼以稽留為愆，不意獲速疾之罪。誠自知釁責，死不旋踵，特乞留五日，潜珍元惡，退就鼎鑊，始生之願也。」帝無復言，顧謂讓曰：「此汝弟之罪，司隸何愆！」乃遣出。自此諸黃門、常侍皆鞠躬屏氣，</font><font size=4px color="#009090"><font size=4px>〔屏，必郢翻。〕</font></font><font size=4px>休沐不敢出宮省。帝怪問其故，並叩頭泣曰：「畏李校尉。」時朝廷日亂，綱紀頹阤，</font><span class="h"><font size=4px>【章：乙十一行本「阤」作「弛」。阤，丈爾翻，壞也。】</font></font><font size=4px>而膺獨持風裁，</font><font size=4px color="#009090"><font size=4px>〔賢曰：裁，音才代翻。〕</font></font><font size=4px>以聲名自高，士有被其容接者，名為登龍門云。</font><font size=4px color="#009090"><font size=4px>〔賢曰：以魚為喻也。龍門，河水所下之口，在今絳州龍門縣。辛氏三秦記曰：河津，一名龍門，水險不通，魚狍之屬莫能上，江海大魚數千，薄集龍門下，不得上，上則為龍。被，皮義翻。〕</font></font><font size=4px>

 　　徵東海相劉寬為尚書令。寬，崎之子也，</font><font size=4px color="#009090"><font size=4px>〔劉崎事順帝，為司徒。崎丘宜翻。〕</font></font><font size=4px>歷典三郡，</font><font size=4px color="#009090"><font size=4px>〔賢曰：東海王彊曾孫臻之相也。按寬傳云：是年自東海相徵為尚書令，遷南陽太守，典歷三郡。〕</font></font><font size=4px>溫仁多恕，雖在倉卒，</font><font size=4px color="#009090"><font size=4px>〔卒，讀曰猝。〕</font></font><font size=4px>未嘗疾言遽色。吏民有過，但用蒲鞭罰之，</font><font size=4px color="#009090"><font size=4px>〔古者鞭用生皮為之。〕</font></font><font size=4px>示辱而已，終不加苦。每見父老，慰以農里之言，少年，勉以孝悌之訓，人皆悅而化之。

 　　九年（丙午、一六六）

 　　春，正月，辛卯朔，日有食之。詔公卿、郡國舉至孝。太常趙典所舉荀爽對策曰：「昔者聖人建天地之中而謂之禮，眾禮之中，氏禮為首。陽性純而能施，陰體順而能化，以禮濟樂，節宣其氣，</font><font size=4px color="#009090"><font size=4px>〔爽言正指帝多內寵也。左傳：晉侯有疾，醫和視之，曰：「疾不可為也！是謂疾如蠱，非鬼非食，惑以喪志。」公曰：「女不可近乎﹖」對曰：「節之。先王之樂，所以節百事也。天有六氣，過則為災，於是乎節宣其氣也。」施，式智翻。〕</font></font><font size=4px>故能豐子孫之祥，致老壽之福。及三代之季，淫而無節，陽竭於上，陰隔於下，故周公之戒曰：『時亦罔或克壽。』</font><font size=4px color="#009090"><font size=4px>〔尚書無逸之辭。〕</font></font><font size=4px>傳曰：『鋳趾適屨，孰云其愚，何與斯人，追欲喪軀。』誠可痛也。</font><font size=4px color="#009090"><font size=4px>〔賢曰：適，猶從也，言喪身之愚，甚於鋳趾也。喪，息浪翻。〕</font></font><font size=4px>臣竊聞從宮采女五六千人，從官、侍使復在其外，</font><font size=4px color="#009090"><font size=4px>〔從，才用翻。從官，謂後宮有爵秩而常從者。侍使，則侍后妃、貴人左右而給使令，未有爵秩者也。復，扶又翻；下同。〕</font></font><font size=4px>空賦不辜之民，以供無用之女，百姓窮困於外，陰陽隔塞于內，</font><font size=4px color="#009090"><font size=4px>〔塞，悉則翻。〕</font></font><font size=4px>故感動和氣，災異屢臻。臣愚以為諸未幸御者，一皆遣出，使成妃合，</font><font size=4px color="#009090"><font size=4px>〔妃，讀曰配。〕</font></font><font size=4px>此誠國家之大福也。」詔拜郎中。

 　　司隸、豫州饑，死者什四五，至有滅戶者。</font><font size=4px color="#009090"><font size=4px>〔戶，謂著戶籍於官者也。滅戶，則無老無弱，皆死於饑，無復遺種也。〕</font></font><font size=4px>

 　　詔徵張奐為大司農，復以皇甫規代為度遼將軍。規自以為連在位，欲求退避，數上病，不見聽。</font><font size=4px color="#009090"><font size=4px>〔數，所角翻。上，時掌翻。〕</font></font><font size=4px>會友人喪至，規越界迎之，因令客密告并州刺史胡芳，言規擅遠軍營，</font><font size=4px color="#009090"><font size=4px>〔遠，于願翻。〕</font></font><font size=4px>當急舉奏。芳曰：「威明欲避第仕塗，</font><font size=4px color="#009090"><font size=4px>〔度遼將軍屯西河界，并州刺史所部也。皇甫規，字威明。賢曰：言欲歸第，避仕宦之途也。〕</font></font><font size=4px>故激發我耳。吾當為朝廷愛才，</font><font size=4px color="#009090"><font size=4px>〔為，于偽翻。〕</font></font><font size=4px>何能申此子計邪！」遂無所問。

 　　夏，四月，濟陰、東郡、濟北、平原河水清。</font><font size=4px color="#009090"><font size=4px>〔濟，子禮翻。〕</font></font><font size=4px>

 　　司徒許栩免；五月，以太常廣為司徒。

 　　庚午，上親祠老子於渥龍宮，以文罽為壇飾，</font><font size=4px color="#009090"><font size=4px>〔罽，居例翻。西夷織毛為布曰罽。〕</font></font><font size=4px>淳金釦器，</font><font size=4px color="#009090"><font size=4px>〔釦，去厚翻。說文：金飾器口。〕</font></font><font size=4px>設華蓋之坐，用郊天樂。</font><font size=4px color="#009090"><font size=4px>〔史言其非禮。坐，徂臥翻。〕</font></font><font size=4px>

 　　鮮卑聞張奐去，招結南匈奴及烏桓同叛。六月，南匈奴、烏桓、鮮卑數道入塞，寇掠緣邊九郡。秋七月，鮮卑復入塞，誘引東羌與共盟詛。</font><font size=4px color="#009090"><font size=4px>〔詛，莊助翻。〕</font></font><font size=4px>於是上郡沈氐、安定先零諸種</font><font size=4px color="#009090"><font size=4px>〔種，章勇翻。〕</font></font><font size=4px>共寇武威、張掖，緣邊大被其毒。</font><font size=4px color="#009090"><font size=4px>〔被，皮義翻。〕</font></font><font size=4px>詔復以張奐為護匈奴中郎將，以九卿秩</font><font size=4px color="#009090"><font size=4px>〔護匈奴中郎將，秩比二千石。九卿，秩中二千石。〕</font></font><font size=4px>督幽、并、涼三州及度遼、烏桓二營，</font><font size=4px color="#009090"><font size=4px>〔度遼將軍及護烏桓校尉營也。〕</font></font><font size=4px>兼察刺史、二千石能否。

 　　初，帝為蠡吾侯，受學於甘陵周福，及即位，擢福為尚書。時同郡河南尹房植有名當朝，</font><font size=4px color="#009090"><font size=4px>〔朝，直遙翻。〕</font></font><font size=4px>鄉人為之謠曰：「天下規矩，房伯武；因師獲印，周仲進。」</font><font size=4px color="#009090"><font size=4px>〔房植字伯武。周福，字仲進。〕</font></font><font size=4px>二家賓客，互相譏揣，</font><font size=4px color="#009090"><font size=4px>〔揣，初委翻。揣，度也，量也；度量其輕重長短而為譏議也。〕</font></font><font size=4px>遂各樹朋徒，漸成尤隙。由是甘陵有南北部，黨人之議自此始矣。

 　　汝南太守宗資以范滂為功曹，南陽太守成軅以岑晊為功曹，</font><font size=4px color="#009090"><font size=4px>〔軅，即刃翻。晊，音質。〕</font></font><font size=4px>皆委心聽任，使之褒善糾違，肅清朝府。</font><font size=4px color="#009090"><font size=4px>〔朝，郡朝也。公卿牧守所居皆曰府。朝，直遙翻。〕</font></font><font size=4px>滂尤剛勁，疾惡如讎。滂甥李頌，素無行，中常侍唐衡</font><span class="h"><font size=4px>【張：「衡」作「險」。】</font></font><font size=4px>以屬資，</font><font size=4px color="#009090"><font size=4px>〔行，下孟翻。屬，之欲翻。〕</font></font><font size=4px>資用為吏；滂寢而不召。資遷怒，捶書佐朱零，</font><font size=4px color="#009090"><font size=4px>〔百官志：郡閣下及諸曹各有書佐，幹主文書。〕</font></font><font size=4px>零仰曰：「范滂清裁，</font><font size=4px color="#009090"><font size=4px>〔賢曰：裁，音才代翻。裁，制也；言其清而有制也。〕</font></font><font size=4px>今日寧受笞而死，滂不可違。」資乃止。郡中中人以下，莫不怨之。於是二郡為謠曰：「汝南太守范孟博，南陽宗資主畫諾；</font><font size=4px color="#009090"><font size=4px>〔孟博，范滂字也。諾者，隨言而應，無所違也。畫諾，猶畫可也。〕</font></font><font size=4px>南陽太守岑公孝，弘農成軅但坐嘯。」</font><font size=4px color="#009090"><font size=4px>〔公孝，岑晊字也。嘯，吟也，言但坐而吟嘯，於郡事無所豫也。〕</font></font><font size=4px>

 　　太學諸生三萬餘人，郭泰及潁川賈彪為其冠，</font><font size=4px color="#009090"><font size=4px>〔冠，古玩翻。〕</font></font><font size=4px>與李膺、陳蕃、王暢更相褒重。</font><font size=4px color="#009090"><font size=4px>〔更，工衡翻。〕</font></font><font size=4px>學中語曰：「天下模楷，李元禮；不畏強禦，陳仲舉；天下俊秀，王叔茂。」</font><font size=4px color="#009090"><font size=4px>〔李膺，字元禮，陳蕃，字仲舉，王暢，字叔茂。〕</font></font><font size=4px>於是中外承風，競以臧否相尚，</font><font size=4px color="#009090"><font size=4px>〔否，音鄙。〕</font></font><font size=4px>自公卿以下，莫不畏其貶議，屣履到門。</font><font size=4px color="#009090"><font size=4px>〔屣履者，履不躡跟也。〕</font></font><font size=4px>

 　　宛有富賈張汎者，</font><font size=4px color="#009090"><font size=4px>〔宛，於元翻。賈，音古。考異曰：陳蕃傳作「張汜」，謝承書作「張子禁」，今從岑晊傳。〕</font></font><font size=4px>與後宮有親，又善雕鏤玩好之物，頗以賂遺中官，以此得顯位，用勢縱橫。</font><font size=4px color="#009090"><font size=4px>〔鏤，郎豆翻。好，呼到翻。遺，于季翻。橫，戶孟翻。〕</font></font><font size=4px>岑晊與賊曹史張牧</font><font size=4px color="#009090"><font size=4px>〔賊曹，主盜賊事。〕</font></font><font size=4px>勸成軅收捕汎等；既而遇赦，軅竟誅之，并收其宗族賓客，殺二百餘人，後乃奏聞。小黃門晉陽趙津，貪暴放恣，為一縣巨患。太原太守原劉昼</font><font size=4px color="#009090"><font size=4px>〔丁度集韻：昼，職日翻。〕</font></font><font size=4px>使郡吏王允討捕，亦於赦後殺之。於是中常侍侯覽使張汎妻上書訟冤，宦者因緣譖訴軅、昼。帝大怒，徵軅、昼，皆下獄。</font><font size=4px color="#009090"><font size=4px>〔下，遐稼翻。〕</font></font><font size=4px>有司承旨，奏軅、昼罪當棄市。

 　　山陽太守翟超</font><font size=4px color="#009090"><font size=4px>〔翟，萇伯翻。〕</font></font><font size=4px>以郡人張儉為東 部督郵。侯覽家在防東，</font><font size=4px color="#009090"><font size=4px>〔百官志：郡有五部督郵，監屬縣。郡國志：防東縣，屬山陽郡。賢曰：故城在今兗州金鄉縣南。〕</font></font><font size=4px>殘暴百姓；覽喪母還家，</font><font size=4px color="#009090"><font size=4px>〔喪，息浪 翻。〕</font></font><font size=4px>大起塋冢。</font><font size=4px color="#009090"><font size=4px>〔塋，音營。〕</font></font><font size=4px>儉舉奏覽罪，而覽伺候遮鋳，</font><font size=4px color="#009090"><font size=4px>〔鋳，昨結翻。後乃作截。〕</font></font><font size=4px>章竟不上。</font><font size=4px color="#009090"><font size=4px>〔上，時掌翻。〕</font></font><font size=4px>儉，遂破覽冢宅，藉沒資財，具奏其狀， 復不得御。</font><font size=4px color="#009090"><font size=4px>〔復，扶又翻。御，進也，謂其奏不得進也。考異曰：袁紀：「儉行部下平陵，逢覽母。儉按劍怒曰：『何等女子干督郵，此非賊邪！』使吏卒收覽母， 殺之，追擒覽家屬、賓客，死者百餘人，皆僵尸道路，伐其園宅，井堙木刊，雞犬器物，悉無（餘）類。」苑康傳亦云：「覽喪母還家。」陳蕃傳云：「翟超沒入侯覽財產、坐髡鉗。」皆不云儉殺其母。若果殺之，則苑康不止徙日南也。侯覽傳又云：「建寧二年喪母」，蓋以誅黨人在其年，致此誤耳。〕</font></font><font size=4px>徐璜兄子宣為下邳令，暴虐尤甚。嘗求故汝南太守李暠女不能得，</font><font size=4px color="#009090"><font size=4px>〔暠，古老翻。〕</font></font><font size=4px>遂將吏卒至暠家，載其女歸，戲射殺之。</font><font size=4px color="#009090"><font size=4px>〔將，即亮翻。射，而亦翻。〕</font></font><font size=4px>東海相汝南黃浮聞之，收宣家屬，無少長，悉考之。</font><font size=4px color="#009090"><font size=4px>〔少，詩照翻。長，知兩翻。〕</font></font><font size=4px>掾史以下固爭，浮曰：「徐宣國賊，今日殺之，明日坐死，足以暝目矣！」即案宣罪棄市，暴其尸。</font><font size=4px color="#009090"><font size=4px>〔暴，步木翻。〕</font></font><font size=4px>於是宦官訴冤於帝，帝大怒，超、浮並坐髡鉗，輸作左校。</font><font size=4px color="#009090"><font size=4px>〔校，戶教翻。〕</font></font><font size=4px>

 　　太尉陳蕃、司空劉茂共諫，請軅、昼、超、浮等罪；</font><font size=4px color="#009090"><font size=4px>〔考異曰：陳蕃傳又有司徒劉矩，按時胡廣為司徒，非矩也。〕</font></font><font size=4px>帝不悅。有司劾奏之，茂不敢復言。</font><font size=4px color="#009090"><font size=4px>〔劾，戶概翻，又戶得翻。復，扶又翻；下同。〕</font></font><font size=4px>蕃乃獨上疏曰：「今寇賊在外，四支之疾；內政不理，心腹之患。臣寢不能寐，食不能飽，實憂左右日親，忠言日疏，內患漸積，外難方深。</font><font size=4px color="#009090"><font size=4px>〔難，乃旦翻。〕</font></font><font size=4px>陛下超從列侯，繼承天位，</font><font size=4px color="#009090"><font size=4px>〔賢曰：言帝以蠡吾侯即位。〕</font></font><font size=4px>小家畜產百萬之資，子孫尚恥愧失其先業，況乃產兼天下，受之先帝，而欲懈怠以自輕忽乎！誠不愛己，不當念先帝得之勤苦邪！前梁氏五侯，毒偏海內，天啟聖意，收而戮之。</font><font size=4px color="#009090"><font size=4px>〔賢曰：五侯，謂胤、讓、淑、忠、戟，與冀同時誅，事見冀傳。〕</font></font><font size=4px>天下之議，冀當小平；明鑒未遠，覆車如昨而近習之權，復相扇結。小黃門趙津、大猾張汎等，肆行貪虐，姦媚左右。前太原太守劉昼、南陽太守成軅糾而戮之，雖言赦後不當誅殺，原其誠心，在乎去惡，</font><font size=4px color="#009090"><font size=4px>〔去，羌呂翻。〕</font></font><font size=4px>至於陛下，有何悁悁！</font><font size=4px color="#009090"><font size=4px>〔說文曰：悁悁，恚忿也。悁，縈年翻。〕</font></font><font size=4px>而小人道長，熒惑聖聽，遂使一威為之發怒，</font><font size=4px color="#009090"><font size=4px>〔長，知兩翻。為，于偽翻。〕</font></font><font size=4px>必加刑譴，已為過甚，況乃重罰令伏歐刀乎！又，前山陽太守翟超、東海相黃浮，奉公不橈，疾惡如讎，超沒侯覽財物，浮誅徐宣之罪，並蒙刑坐，不逢赦恕。覽之從橫，</font><font size=4px color="#009090"><font size=4px>〔從，子用翻。橫，戶孟翻。〕</font></font><font size=4px>沒財已幸；宣犯釁過，死有餘辜。昔丞相申屠嘉召責鄧通，雒陽令董宣折辱公主，而文帝從而請之，光武加以重賞，</font><font size=4px color="#009090"><font size=4px>〔申屠嘉事見十四卷文帝後二年，董宣事見四十三卷光武建武十九年。〕</font></font><font size=4px>未聞二臣有專命之誅。而今左右群豎，惡傷黨類，</font><font size=4px color="#009090"><font size=4px>〔惡，烏路翻。〕</font></font><font size=4px>妄相交構，致此刑譴，聞臣是言，當復庁訴。陛下深宜割塞近習與政之源，</font><font size=4px color="#009090"><font size=4px>〔庁，與啼同。塞，悉則翻。與，讀曰豫。〕</font></font><font size=4px>引納尚書朝省之士，</font><font size=4px color="#009090"><font size=4px>〔朝，直遙翻。〕</font></font><font size=4px>節練清高，斥黜佞邪。如是天和於上，地洽於下，休禎符瑞，豈遠乎哉！」帝不納。宦官由此疾蕃彌甚，選舉奏議，輒以中詔譴欲，長史以下多至抵罪，猶以蕃名臣，不敢加害。

 　　平原襄楷詣闕上疏曰：「臣聞皇天下言，以文象設教。臣竊見太微，天廷五帝之坐，而金、火罰星揚光其中，</font><font size=4px color="#009090"><font size=4px>〔天文志：太微，天子庭也，五帝之坐也。賢曰：太白，金也；熒惑，火也。天文志曰：逆夏令，傷火氣，罰見熒惑；逆秋令，傷金氣，罰見太白；故金火並為罰星也。坐，徂臥翻。〕</font></font><font size=4px>於占，天子凶；又俱入房、心，</font><font size=4px color="#009090"><font size=4px>〔天文志：房四星為明堂，天子布政之宮也。心三星，天王正位也：中星曰明堂，天子位焉；前星為太子，後星為庶子。〕</font></font><font size=4px>法無繼嗣。前年冬大寒，殺鳥獸，害魚狍，城傍竹柏之葉有傷枯者。</font><font size=4px color="#009090"><font size=4px>〔續漢志曰：延熹七年，雒陽城旁竹柏葉有傷枯者。考異曰：帝紀此年十二月書「雒城傍竹柏枯傷」，誤也。〕</font></font><font size=4px>臣聞於師曰：『柏傷竹枯，不出二年，天子當之。』今自春夏以來，連有霜雹及大雨雷電，臣作威作福，刑罰急刻之所感也。太原太守劉昼，南陽太守成軅，志除姦邪，其所誅翦，皆合人望。而陛下受閹豎之譖，乃遠加考逮。三公上書乞哀昼等，不見採察而嚴被譴讓，憂國之臣，將遂杜口矣。臣聞殺無罪，誅賢者，禍及三世。</font><font size=4px color="#009090"><font size=4px>〔黃石公三略曰：傷賢者，殃及三世。蔽賢者，身當其害。達賢者，福流子孫。疾賢者，名不全。〕</font></font><font size=4px>自陛下即位以來，頻行誅罰，梁、寇、孫、鄧並見族滅，</font><font size=4px color="#009090"><font size=4px>〔賢曰：梁冀、寇榮、孫壽、鄧萬世等也。〕</font></font><font size=4px>其從坐者又非其數。李雲上書，明主所不當諱；杜眾乞死，諒以感悟聖朝；會無赦宥而并被殘戮，天下之人咸知其冤，</font><font size=4px color="#009090"><font size=4px>〔事見上卷二年。被，皮義翻。〕</font></font><font size=4px>漢興以來，未有拒諫誅賢，用刑太深如今者也！昔文王一妻誕致十子；</font><font size=4px color="#009090"><font size=4px>〔史記：太姒，文王正妃也，其長子伯邑考，次武王發，次管叔鮮，次周公旦，次蔡叔度，次曹叔振鐸，次成叔武，次霍叔處，次康叔封，次聘季載，同母兄弟十人。〕</font></font><font size=4px>今宮女數千，未聞慶育，宜脩德省刑以廣螽斯之祚。</font><font size=4px color="#009090"><font size=4px>〔螽斯，言后妃不勡忌，子孫眾多也。〕</font></font><font size=4px>按春秋以來，及古帝王，未有河清。臣以為河者，諸侯位也。</font><font size=4px color="#009090"><font size=4px>〔孝經援神契曰：五嶽視三公，四瀆視諸侯。〕</font></font><font size=4px>清者，屬陽：濁者，屬陰。河當濁而反清者，陰欲為陽，諸侯欲為帝也。京房易傳曰：『河水清，天下平。』今天垂異，地吐妖，人癘疫，三者並時而有河清，猶春秋麟不當見而見，孔子書之以為異也。</font><font size=4px color="#009090"><font size=4px>〔公羊傳：西狩獲麟，有以告者，孔子曰：「孰為來哉，孰為來哉！」蓋以為異也。見，賢遍翻。〕</font></font><font size=4px>願賜清閒，極盡所言。」書奏，不省。</font><font size=4px color="#009090"><font size=4px>〔閒，讀曰閑。省，悉井翻。〕</font></font><font size=4px>

 　　十餘日，復上書曰：「臣聞殷紂好色，妲己是出；</font><font size=4px color="#009090"><font size=4px>〔好，呼到翻；下同。〕</font></font><font size=4px>殷紂冒色，有蘇氏以妲己女之。妲，當割翻。〕葉公好龍，真龍游廷。</font><font size=4px color="#009090"><font size=4px>〔葉公子高好龍，天龍聞而降之，窺頭於牖。〕</font></font><font size=4px>今黃門、常侍，天刑之人，</font><font size=4px color="#009090"><font size=4px>〔謂已受熏腐之刑，得罪於天者也。〕</font></font><font size=4px>陛下愛待，兼倍常寵，係</font><span class="h"><font size=4px>【張：「係」作「繼」。】</font></font><font size=4px>嗣未兆，豈不為此！</font><font size=4px color="#009090"><font size=4px>〔為，于偽翻。〕</font></font><font size=4px>又聞宮中立黃、老、浮屠之祠，</font><font size=4px color="#009090"><font size=4px>〔賢曰：浮屠，即佛陀，聲之轉耳，謂佛也。〕</font></font><font size=4px>此道清虛，貴尚無為，好生惡殺，省慾去奢。</font><font size=4px color="#009090"><font size=4px>〔惡，烏路翻。去，羌呂翻。〕</font></font><font size=4px>今陛下耆欲不去，</font><font size=4px color="#009090"><font size=4px>〔耆，讀曰嗜。〕</font></font><font size=4px>殺罰過理，既乖其道，豈獲其祚哉！浮屠不三宿桑下，不欲久生恩愛，精之至也；</font><font size=4px color="#009090"><font size=4px>〔賢曰：言浮屠之人，寄桑下者，不經三宿，便即移去，示無愛戀之心也。〕</font></font><font size=4px>其守一如此，乃能成道。今陛下淫女豔婦，極天下之麗，甘肥飲美，單天下之味，</font><font size=4px color="#009090"><font size=4px>〔單，與殫同。〕</font></font><font size=4px>柰何欲如黃、老乎！」書上，即召入，詔尚書問狀。楷言：「古者本無宦臣，武帝末數游後宮，始置之耳。」</font><font size=4px color="#009090"><font size=4px>〔數，所角翻。〕</font></font><font size=4px>尚書承旨，</font><font size=4px color="#009090"><font size=4px>〔承旨，謂承宦官風指也。〕</font></font><font size=4px>奏：「楷不正辭理，而違背經藝，假借星宿，</font><font size=4px color="#009090"><font size=4px>〔背，蒲妹翻。宿，音秀。〕</font></font><font size=4px>造合私意，</font><font size=4px color="#009090"><font size=4px>〔合，音閤，牽合也。〕</font></font><font size=4px>誣上罔事，請下司隸正楷罪法，</font><font size=4px color="#009090"><font size=4px>〔下，遐稼翻。〕</font></font><font size=4px>收送雒陽獄。」帝以楷言雖激切，然皆天下文恆象之數，故不誅；猶司寇論刑。</font><font size=4px color="#009090"><font size=4px>〔司寇二歲刑也。〕</font></font><font size=4px>自永平以來，臣民雖有習浮屠術者，而天子未之好；至帝，始篤好之，</font><font size=4px color="#009090"><font size=4px>〔好，呼到翻。〕</font></font><font size=4px>常躬自禱祠，由是其法浸盛，故楷言及之。

 　　符節令汝南蔡衍、</font><font size=4px color="#009090"><font size=4px>〔百官志：符節令，秩六百石，為符節臺率，主符節事，屬少府。〕</font></font><font size=4px>議郎劉瑜表救成軅、劉昼，言甚切厲，亦坐免官。軅、昼竟死獄中。軅、昼素剛直，有經術，知名當時，故天下惜之。岑晊、張牧逃竄獲免。

 　　晊之亡也，親友競匿之；賈彪獨閉門不納，時人望之。</font><font size=4px color="#009090"><font size=4px>〔賢曰：望，怨也；余謂望，責望也。〕</font></font><font size=4px>彪曰：「傳言『相時而動，無累後人。』</font><font size=4px color="#009090"><font size=4px>〔左傳之文。相，息亮翻。累，力瑞翻。〕</font></font><font size=4px>公孝以要君致釁，</font><font size=4px color="#009090"><font size=4px>〔要，一遙翻。〕</font></font><font size=4px>自遺其咎，</font><font size=4px color="#009090"><font size=4px>〔遣，于季翻。〕</font></font><font size=4px>吾已不能奮戈相待，反可容隱之乎！」於是咸服其裁正。彪嘗為新息長，</font><font size=4px color="#009090"><font size=4px>〔新息縣，屬汝南郡。賢曰：今豫州縣。長，知兩翻。〕</font></font><font size=4px>小民困貧，多不養子；彪嚴為其制，與殺人同罪。城南有盜劫害人者，北有婦人殺子者，彪出按驗，掾吏欲引南；</font><font size=4px color="#009090"><font size=4px>〔引南者，引車南行者。〕</font></font><font size=4px>彪怒曰：「彪寇害人，此則常理；母子相殘，逆天違道！」遂驅車北行，按致其罪。城南賊聞之，亦面縛自首。</font><font size=4px color="#009090"><font size=4px>〔首，式救翻。〕</font></font><font size=4px>數年間，人養子者以千數。曰：「此賈父所生也。」皆名之為賈。

 　　河南</font><span class="h"><font size=4px>【章：乙十六行本「南」作「內」；乙十一行本同；孔本同；張校同。】</font></font><font size=4px>張成，善風角，</font><font size=4px color="#009090"><font size=4px>〔賢曰：風角，謂候四方四隅之風，以占吉凶也。〕</font></font><font size=4px>推占當赦，教子殺人。司隸李膺督促收捕，既而逢宥獲免；膺愈懷憤疾，竟按殺之。</font><font size=4px color="#009090"><font size=4px>〔考異曰：黨錮傳云「膺為河南尹」，按膺此事非作尹時也。〕</font></font><font size=4px>成素以方伎交通宦官，</font><font size=4px color="#009090"><font size=4px>〔伎，渠綺翻。〕</font></font><font size=4px>帝亦頗訊其占；</font><font size=4px color="#009090"><font size=4px>〔訊，問也。〕</font></font><font size=4px>宦官教成弟子牢脩上書，告「膺等養太學游士，交結諸郡生徒，更相驅馳，共為部黨，誹乩朝廷，</font><font size=4px color="#009090"><font size=4px>〔更，工衡翻。說文曰：誹，謗也。蒼頡篇：誹，非也。〕</font></font><font size=4px>疑亂風俗。」</font><font size=4px color="#009090"><font size=4px>〔考異曰：袁紀作「牢順」，今從范書。〕</font></font><font size=4px>於是天子震怒，班下郡國，</font><font size=4px color="#009090"><font size=4px>〔下，遐稼翻；下同。〕</font></font><font size=4px>逮捕黨人，布告天下，使同忿疾。案經三府，</font><font size=4px color="#009090"><font size=4px>〔案，文案也，以考驗為義。〕</font></font><font size=4px>太尉陳蕃卻之曰：「今所按者，皆海內人譽，憂國忠公之臣，此等猶將十世宥也，</font><font size=4px color="#009090"><font size=4px>〔左傳：晉范宣子囚叔向。祁奚見宣子曰：「謀而鮮過，惠訓不倦者，叔向有焉，猶將十世宥之，以勸能者。」〕</font></font><font size=4px>豈有罪名不章而致收掠者乎！」</font><font size=4px color="#009090"><font size=4px>〔掠，音亮。〕</font></font><font size=4px>不肯平署。</font><font size=4px color="#009090"><font size=4px>〔賢曰：平署，猶連署也。〕</font></font><font size=4px>帝愈怒，遂下膺等於黃門北寺獄，</font><font size=4px color="#009090"><font size=4px>〔時宦官專權，置黃門北寺獄，自武帝以來，中都官詔獄所未有也。下，遐嫁翻。〕</font></font><font size=4px>其辭所連及，太僕潁川杜密、御史中丞陳翔陳寔、范滂之徒二百餘人。或逃遁不獲，皆懸金購募，使者四出相望。陳寔曰：「吾不就獄，眾無所恃。」乃自往請囚。范滂至獄，獄吏謂曰：「凡坐繫者，皆祭皋陶。」滂曰：「皋陶，古之直臣，知滂無罪，將理之於常；</font><font size=4px color="#009090"><font size=4px>〔賢曰：帝，謂天也。陶，音遙。〕</font></font><font size=4px>如有其罪，祭之何益！」眾人由此亦止。陳蕃復上書極諫，</font><font size=4px color="#009090"><font size=4px>〔復，扶又翻。〕</font></font><font size=4px>帝諱其言切，託以蕃辟召非其人，策免之。</font><font size=4px color="#009090"><font size=4px>〔考異曰：袁紀，李膺下獄在九月。范書，蕃免在七月。蕃傳：「上書極諫曰：『膺等或禁錮閉隔，或死徙非所』云云。」按膺等赦出在明年六月。再下獄死徙在建寧二年十月。蕃既以此年七月免，則蕃傳所云，疑非蕃書也。又袁紀無陳蕃免事。靈帝即位，以太尉陳蕃為太傅。按蕃免後有太尉周景。蓋袁紀誤也。〕</font></font><font size=4px>

 　　時黨人獄所染逮者，皆天下名賢，</font><font size=4px color="#009090"><font size=4px>〔染，謂獄辭所汙染也。逮，謂連及也。〕</font></font><font size=4px>度遼將軍皇甫規，自以西州豪桀，恥不得與，</font><font size=4px color="#009090"><font size=4px>〔與，讀曰預。〕</font></font><font size=4px>乃自上言：「臣前薦故大司農張奐，是附黨也。又，臣昔論輸左校時，太學生張鳳等上書訟臣，是為黨人所附也，</font><font size=4px color="#009090"><font size=4px>〔薦張奐事見上卷六年。張鳳上書事見五年。〕</font></font><font size=4px>臣宜坐之。」朝廷知而不問。

 　　杜密素與李膺名行相次，</font><font size=4px color="#009090"><font size=4px>〔行，下孟翻；下同。〕</font></font><font size=4px>時人謂之李、杜，故同時被繫。密嘗為北海相行春，到高密，</font><font size=4px color="#009090"><font size=4px>〔百官志：凡郡國守相，常以春行所主縣，勸民農桑，振救乏絕。高密縣，屬北海國。〕</font></font><font size=4px>見鄭玄為鄉嗇夫，知其異器，即召署郡職，遂遣就學，卒成大儒。</font><font size=4px color="#009090"><font size=4px>〔卒，子恤翻。〕</font></font><font size=4px>後密去官還家，每謁守令，多所陳託。同郡劉勝，亦自蜀郡告歸鄉里，閉門掃軌，</font><font size=4px color="#009090"><font size=4px>〔賢曰：軌，車迹也，言絕人事。〕</font></font><font size=4px>無所干及。太守王昱謂密曰：「劉季陵清高士，</font><font size=4px color="#009090"><font size=4px>〔劉勝，字季陵。〕</font></font><font size=4px>公卿多舉之者。」密知昱以激己，對曰：「劉勝位為大夫，見禮上賓，</font><font size=4px color="#009090"><font size=4px>〔位為大夫，謂在朝列心；見禮上賓，謂郡守接遇之也。〕</font></font><font size=4px>而知善不薦，聞惡無言，隱情惜己，自同寒蟬，</font><font size=4px color="#009090"><font size=4px>〔賢曰：寒蟬，謂寂默也。楚辭曰：悲哉秋之為氣也，蟬寂漠而無聲。〕</font></font><font size=4px>此罪人也。今志義力行之賢而密達之，違道失節之士而密糾之，使明府賞刑得中，令問休揚，不亦萬分之一乎！」昱慚服，待之彌厚。

 　　九月，以光祿勳周景為太尉。

 　　司空劉茂免；冬，十二月，以光祿勳汝南宣酆為司空。</font><font size=4px color="#009090"><font size=4px>〔姓譜：宣以諡為氏。〕</font></font><font size=4px>

 　　以越騎校尉竇武為城門校尉。武在位，多辟名士，清身疾惡，禮賂不通；妻子衣食裁充足而已，得兩宮賞賜，</font><font size=4px color="#009090"><font size=4px>〔兩宮，謂天子及皇后。〕</font></font><font size=4px>悉散與太學諸生及伹施貧民，</font><font size=4px color="#009090"><font size=4px>〔伹，居太翻，與也。施，式豉翻。〕</font></font><font size=4px>由是眾譽歸之。

 　　匈奴烏桓聞張奐至，皆相率還降，</font><font size=4px color="#009090"><font size=4px>〔降，戶江翻。〕</font></font><font size=4px>凡二十萬口；奐但誅其首惡，餘皆慰納之，唯鮮卑出塞去。朝廷患檀石槐不能制，遣使持印綬封為王，欲與和親。檀石槐不肯受，而寇抄滋甚；</font><font size=4px color="#009090"><font size=4px>〔抄，楚交翻。〕</font></font><font size=4px>自分其地為三部：從右北平以東至遼東，接夫餘、濊貊二十餘邑，為東部；</font><font size=4px color="#009090"><font size=4px>〔夫，音扶。濊，音穢。貊，莫百翻。〕</font></font><font size=4px>從右北平以西，至上谷十餘邑，為中部；從上谷以西至敦煌、烏孫二十餘邑，為西部：各置大人領之。</font><font size=4px color="#009090"><font size=4px>〔觀此，則夷狄亦有邑居矣。檀石槐蓋盡有匈奴故地。敦，徒門翻。〕</font></font><font size=4px>
</font><!--/HTMLBUILERPART0--><font size=4px>