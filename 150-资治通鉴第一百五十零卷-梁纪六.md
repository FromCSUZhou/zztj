<font size=4px>　　梁紀六</font><font size=4px color="#009090"><font size=4px>〔起閼逄執徐（甲辰），盡旃蒙大荒落（乙巳），凡二年。〕</font></font><font size=4px>

 　　高祖武皇帝六

 　　普通五年（甲辰、五二四）

 　　1春，正月，辛丑，魏主祀南郊。

 　　2三月，魏以臨淮王或都督北討諸軍事，討破六韓拔陵。</font><font size=4px color="#009090"><font size=4px>〔拔陵反見上卷上年。〕</font></font><font size=4px>

 　　夏，四月，高平鎮民赫連恩等反，推敕勒酋長胡琛為高平王，</font><font size=4px color="#009090"><font size=4px>〔酋，慈秋翻。長，知兩翻。〕</font></font><font size=4px>攻高平鎮以應拔陵。魏將盧祖遷擊破之，琛北走。</font><font size=4px color="#009090"><font size=4px>〔將，即亮翻。〕</font></font><font size=4px>

 　　衛可孤攻懷朔鎮經年，外援不至，楊鈞使賀拔勝詣臨淮王或告急。勝募敢死少年十餘騎，夜伺隙潰圍出，賊騎追及之，勝曰：「我賀拔破胡也。」</font><font size=4px color="#009090"><font size=4px>〔少，詩照翻。騎，奇寄翻。伺，相吏翻。賀拔勝，字破胡。〕</font></font><font size=4px>賊不敢逼。勝見或於雲中，</font><font size=4px color="#009090"><font size=4px>〔考異曰：勝傳云：「至朔州見或。」按後魏地理志，雲中，舊名朔州；及改懷朔鎮為朔州，不容更以雲中為朔州；今但云雲中。按魏氏初都平城，北邊列置諸鎮，孝昌以後改鎮為州，尋即荒廢，其地漫不可考。杜佑以為魏都平城，於郡北三百餘里置懷朔鎮；又云：遷洛之後，於郡北三百餘里置朔州；又云：後魏初，雲中在郡北三百餘里，定襄故城北。夫其曰皆在郡北三百餘里，將是一處邪，將是三處邪﹖宋白曰：朔州馬邑郡，東北至故雲中二百六十里，後魏為畿內之地，亦曾為懷朔鎮；孝文遷洛之後，於州北三百八十里定襄故城置朔州。又曰：後魏初，雲中定襄故城是。則是朔州與後魏初雲中共一處。通鑑此後書改懷朔鎮為朔州，更命朔州為雲州，此即魏志所謂雲中舊名朔州之證也。是則懷朔鎮與雲中是兩處矣。是後，李崇自崔暹白道之敗，引還雲中，後又自雲中引還平城，其退師道里先後可見，而唐之雲中郡乃魏之平城。詳而考之，歷代建置州郡，其名淆雜，難指一處為定也。〕</font></font><font size=4px>說之曰：「懷朔被圍，旦夕淪陷，大王今頓兵不進；懷朔若陷，則武川亦危，賊之銳氣百倍，雖有良、平，不能為大王計矣。」或許為出師。勝還，復突圍而入。鈞復遣勝出覘武川，</font><font size=4px color="#009090"><font size=4px>〔說，式芮翻。許為。于偽翻。復，扶又翻；下聊復同。覘，丑廉翻，又丑艷翻。〕</font></font><font size=4px>武川已陷。勝馳還，懷朔亦潰，勝父子俱為可孤所虜。

 　　五月，臨淮王或與破六韓拔陵戰於五原，</font><font size=4px color="#009090"><font size=4px>〔五原，即漢五原郡地。魏收志，朔州治五原。杜佑曰：魏置朔州於懷朔鎮，在唐朔州馬邑郡北三百餘里；今榆林九原即漢之五原郡地。蓋漢之五原，壤地甚廣，唐之豐、勝、朔三州，皆漢之五原郡地。魏收志，朔州附化郡有五原縣；或與拔陵當戰于此。〕</font></font><font size=4px>兵敗，或坐削除官爵。安北將軍隴西李叔仁又敗於白敗，</font><font size=4px color="#009090"><font size=4px>〔武川鎮北有白道谷，谷口有白道城，自城北出有高阪，謂之白道嶺。〕</font></font><font size=4px>賊勢日盛。

 　　魏主引丞相、令、僕、尚書、侍中、黃門於顯陽殿，問之曰：「今寇連恆、朔，逼近金陵，</font><font size=4px color="#009090"><font size=4px>〔魏未遷洛以前，諸帝皆葬雲中之金陵。恆，戶登翻。近，其靳翻。〕</font></font><font size=4px>計將安出﹖」吏部尚書元義請遣重臣督軍鎮恆、朔以捍寇，帝曰：「去歲阿那緕叛亂，遣李崇北征，崇上表求改鎮為州，朕以舊章難革，不從其請。尋崇此表，開鎮戶非冀之心，致有今日之患；但既往難追，聊復略論耳。然崇貴戚重望，</font><font size=4px color="#009090"><font size=4px>〔李崇，文成皇后兄誕之子，歷方面，有時望。〕</font></font><font size=4px>器識英敏，意欲遣崇行，何如﹖」僕射蕭寶寅等皆曰：「如此，實合群望。」崇曰：「臣以六鎮遐僻，密邇寇戎，</font><font size=4px color="#009090"><font size=4px>〔杜佑曰：六鎮並在今馬邑、雲中、單于界。〕</font></font><font size=4px>欲以慰悅彼心，豈敢導之為亂！臣罪當就死，陛下赦之；今更遣臣北行，正是報恩改過之秋。但臣年七十，加之疲病，不堪軍旅，願更擇賢材。」帝不許。脩義，天賜之子也。</font><font size=4px color="#009090"><font size=4px>〔天賜見一百三十三卷宋明帝泰始七年。〕</font></font><font size=4px>

 　　臣光曰：李崇之表，乃所以銷禍於未萌，制勝於無形。魏肅宗既不能用，及亂生之後，曾無愧謝之言，乃更以為崇罪，彼不明之君，烏可與謀哉！詩云：「聽言則對，誦言如醉，匪用其良，覆俾我悖，」</font><font size=4px color="#009090"><font size=4px>〔詩桑柔之辭也。註云：見道聽之言則應答之，見誦詩、書之言則冥臥如醉，不能用善，反使我為悖逆之行。〕</font></font><font size=4px>其是之謂矣。

 　　3壬申，加崇使持節、開府儀同三司、北討大都督，</font><font size=4px color="#009090"><font size=4px>〔使，疏吏翻。〕</font></font><font size=4px>命撫軍將軍崔暹、鎮軍將軍廣陽王深皆受崇節度。深，嘉之子也。</font><font size=4px color="#009090"><font size=4px>〔按魏收魏書作「廣陽王淵」，李延壽北史作「廣陽王深」，蓋避唐諱，通鑑承用之。廣陽王嘉見一百四十三卷齊東昏侯永元元年。考異曰：魏帝紀「深」作「淵」，今從列傳及北史。〕</font></font><font size=4px>

 　　4六月，以豫州刺史裴邃督征討諸軍事以伐魏。

 　　5魏自破六韓拔陵之反，二夏、幽、涼，寇盜蜂起。</font><font size=4px color="#009090"><font size=4px>〔二夏，夏州及東夏州也。魏收地形志，夏州治統萬，領化政、闡熙、金明、代名郡。東夏州領偏城、朔方、定陽、上郡。宋白曰：魏改統萬鎮為東夏州，後改延州。按魏克統萬以為鎮，太和十一年改夏州。延昌二年，置東夏州，治廣武，唐始改為延州，治膚施。後魏太和元年，置廣武縣，後周改豐林縣，隋分豐林、金明置膚施縣，唐延州治焉。則魏東夏州治廣武，非統萬也。然魏收地形志以廣武為太原鴈門之廣武，亦誤。皇興二年，置華州於北地，太和十一年，改為班州，十四年為豳州，領北地、趙興、襄樂郡。涼州領武安、臨松、建昌、番和、泉城、武興、武威、昌松、東涇、涼寧郡。夏，戶雅翻。〕</font></font><font size=4px>秦州刺史李彥，政刑殘虐，在下皆怨，是月，城內薛珍等聚黨突入州門，擒彥，殺之，推其黨莫折大提為帥，</font><font size=4px color="#009090"><font size=4px>〔莫折，虜複姓。帥，所類翻。〕</font></font><font size=4px>大提自稱秦王。魏遣雍州刺史元志討之。</font><font size=4px color="#009090"><font size=4px>〔雍，於用翻。〕</font></font><font size=4px>

 　　初，南秦州豪右楊松柏兄弟，數為寇盜，</font><font size=4px color="#009090"><font size=4px>〔數，所角翻。〕</font></font><font size=4px>刺史榑陵崔遊誘之使降，引為主簿，接以辭色，使說下群氐，</font><font size=4px color="#009090"><font size=4px>〔謗，音酉。說，式芮翻。〕</font></font><font size=4px>既而因宴會盡收斬之，由是所部莫不猜懼。遊聞李彥死，自知不安，欲逃去，未果；城民張長命、韓祖香、孫掩等攻遊，殺之，以城應大提。大提遣其黨卜胡襲高平，克之，殺鎮將赫連略，行臺高元榮。大提尋卒，</font><font size=4px color="#009090"><font size=4px>〔卒，子恤翻。〕</font></font><font size=4px>子念生自稱天子，置百官，改元天建。

 　　6丁酉，魏大赦。

 　　7秋，七月，甲寅，魏遣吏部尚書元脩義兼尚書僕射，為西道行臺，帥諸將討莫折念生。</font><font size=4px color="#009090"><font size=4px>〔帥，讀曰率。〕</font></font><font size=4px>

 　　8崔暹違李崇節度，與破六韓拔陵戰于白道，大敗，單騎走還。</font><font size=4px color="#009090"><font size=4px>〔騎，奇寄翻。〕</font></font><font size=4px>拔陵并力攻崇，崇力戰，不能禦，引還雲中，與之相持。

 　　廣陽王深上言：「先朝都平城，</font><font size=4px color="#009090"><font size=4px>〔上，時掌翻。朝，直遙翻。〕</font></font><font size=4px>以北邊為重，盛簡親賢，擁麾作鎮，</font><font size=4px color="#009090"><font size=4px>〔謂鎮將也。〕</font></font><font size=4px>配以高門子弟，以死防遏，非唯不廢仕宦，乃更獨得復除，</font><font size=4px color="#009090"><font size=4px>〔高門子弟，謂其先世與魏同起於代北者，所謂大姓九十九。復，方目翻。〕</font></font><font size=4px>當時人物，忻慕為之。太和中，僕射李沖用事，涼州土人悉免廝役；</font><font size=4px color="#009090"><font size=4px>〔李寶自敦煌入朝于魏，至子沖親貴，厚其鄉人，故涼土之人悉免廝役。〕</font></font><font size=4px>帝鄉舊門，仍防邊戍，自非得罪當世，莫肯與之為伍。本鎮驅使，但為虞候、白直，</font><font size=4px color="#009090"><font size=4px>〔杜佑曰：白直無月給。〕</font></font><font size=4px>一生推遷，不過軍主；然其同族留京師者得上品通官，在鎮者即為清途所隔，或多逃逸。乃峻邊兵之格，鎮人不聽浮遊在外，於是少年不得從師，長者不得遊宦，</font><font size=4px color="#009090"><font size=4px>〔少，詩照翻。長，知兩翻。〕</font></font><font size=4px>獨為匪人，言之流涕！自定鼎伊、洛，邊任益輕，唯底滯凡才，乃出為鎮將，轉相模習，專事聚斂。或諸方姦吏，犯罪配邊，為之指蹤，政以賄立，邊人無不切齒。及阿那緕背恩縱掠，</font><font size=4px color="#009090"><font size=4px>〔斂，力贍翻。背，蒲妹翻。〕</font></font><font size=4px>發奔命追之，十五萬眾度沙漠，不日而還。</font><font size=4px color="#009090"><font size=4px>〔事見上卷上年。還，從宣翻，又如字。〕</font></font><font size=4px>邊人見此援師，遂自意輕中國。</font><font size=4px color="#009090"><font size=4px>〔師速而疾，邊人見其不能盡敵而反，意遂輕之。〕</font></font><font size=4px>尚書令臣崇求改鎮為州，抑亦先覺，朝廷未許。而高闕戍主御下失和，</font><font size=4px color="#009090"><font size=4px>〔酈道元曰：趙武靈王既襲胡服，自代並陰山下至高闕為塞。山下有長城，長城之際，連山刺天。其山中斷，兩岸雙闕雲舉，望若闕焉，故有高闕之名。自闕北出荒中，闕口有城，跨山結局，謂之高闕戍。〕</font></font><font size=4px>拔陵殺之，遂相帥為亂，</font><font size=4px color="#009090"><font size=4px>〔帥，讀曰率。〕</font></font><font size=4px>攻城掠地，所過夷滅，王師屢北，賊黨日盛。此段之舉，指望銷平；而崔暹隻輪不返，臣崇與臣逡巡復路，</font><font size=4px color="#009090"><font size=4px>〔復路者，還即舊路也。〕</font></font><font size=4px>相與還次雲中，將士之情莫不解體。今日所慮，非止西北，將死諸鎮尋亦如此，天下之事，何易可量！」書奏，不省。</font><font size=4px color="#009090"><font size=4px>〔為魏主思崇、深之言張本。易，以豉翻。量，音良。省，悉景翻。〕</font></font><font size=4px>

 　　9丁丑，莫折念生遣其都督楊伯年攻仇鳩、河池二戍，</font><font size=4px color="#009090"><font size=4px>〔河池即今鳳州河池縣，有河池水。仇鳩亦當與河池相近。〕</font></font><font size=4px>東益州刺史魏子建遣將軍伊祥等擊破之，斬首千餘級。東益州本氐王楊紹先之國，</font><font size=4px color="#009090"><font size=4px>〔天監五年魏克武興，滅楊紹先之國，置東益州。〕</font></font><font size=4px>將佐皆以城民勁勇，二秦反者皆其族類，請先收其器械，子建曰：「城民數經行陣，</font><font size=4px color="#009090"><font size=4px>〔數，所角翻。行，戶剛翻。〕</font></font><font size=4px>撫之足以為用，急之則腹背為患。」乃悉召城民慰諭之，既而漸分其父兄子弟外戍諸郡，內外相顧，卒無叛者。</font><font size=4px color="#009090"><font size=4px>〔卒，子恤翻。〕</font></font><font size=4px>子建，蘭根之族兄也。

 　　10魏涼州幢帥于菩提等刺史宋穎，據州反。</font><font size=4px color="#009090"><font size=4px>〔幢，傳江翻。帥，所類翻。菩，薄乎翻。〕</font></font><font size=4px>

 　　11八月，庚寅，徐州刺史成景儁拔魏童城。</font><font size=4px color="#009090"><font size=4px>〔童城，即下邳僮縣城也。〕</font></font><font size=4px>

 　　12魏員外散騎侍郎李苗曰：「凡食少兵精，利於戰；</font><font size=4px color="#009090"><font size=4px>〔散，悉亶翻。騎，奇寄翻。上，時掌翻。少，詩沼翻。〕</font></font><font size=4px>糧多卒眾，事宜持久。今隴賊猖狂，非有素蓄，雖據兩城， </font><font size=4px color="#009090"><font size=4px>〔兩城，謂天水及高平。〕</font></font><font size=4px>本無德義，其勢在於疾攻，日有降納，</font><font size=4px color="#009090"><font size=4px>〔降，戶江翻。〕</font></font><font size=4px>遲則人情離沮，坐待崩潰。夫飈至風舉，逆者求萬一之功；高壁深壘，王師有全制之策。但天下久泰，人不曉兵，奔利不相待，逃離不相顧，</font><font size=4px color="#009090"><font size=4px>〔難，乃旦翻。〕</font></font><font size=4px>，將無法令，士非教習，不思長久之計，各有輕敵之心。如令隴東不守，汧軍敗散，</font><font size=4px color="#009090"><font size=4px>〔汧軍，謂元志之軍也。汧在隴阪之東。將，即亮翻。汧，口堅翻。〕</font></font><font size=4px>則兩秦遂強，</font><font size=4px color="#009090"><font size=4px>〔兩秦，謂莫折念生及張長命等。〕</font></font><font size=4px>三輔危弱，國之右臂於斯廢矣。宜敕大將堅壁勿戰，別命偏裨帥精兵數千出麥積崖以襲其後，</font><font size=4px color="#009090"><font size=4px>〔麥積崖，在今秦州天水縣東百里，狀如麥積，故名。裨，賓彌翻。帥，讀曰率。〕</font></font><font size=4px>則汧、隴之下，群妖自散。」</font><font size=4px color="#009090"><font size=4px>〔妖，於驕翻。〕</font></font><font size=4px>

 　　魏以苗為統軍，與別將淳于誕俱出梁、益，</font><span class="h"><font size=4px>【章：十二行本「益」下有「隸魏子建」四字；乙十一行本同；孔本同；張校同；退齋校同。】</font></font><font size=4px>未至，莫折念生遣其弟高陽王天生將兵下隴。甲午，都督元志與戰於隴口，</font><font size=4px color="#009090"><font size=4px>〔隴口，隴坻之口也。〕</font></font><font size=4px>志兵敗，棄眾東保岐州。</font><font size=4px color="#009090"><font size=4px>〔魏岐州雍城。〕</font></font><font size=4px>

 　　13東西部敕勒皆叛魏，附於破六韓拔陵，魏主始思李崇及廣陽王深之言。丙申，下詔：「諸州鎮軍貫</font><font size=4px color="#009090"><font size=4px>〔貫，籍也。〕</font></font><font size=4px>非有罪配隸者，皆免為民。」改鎮為州，以懷朔鎮為朔州，更命朔州曰雲州。</font><font size=4px color="#009090"><font size=4px>〔魏先置朔州於雲中之盛樂，以漢五原郡地為懷朔鎮；今以懷朔為朔州，改舊朔州為雲州，因雲中郡而得名也。按後廣陽王深自五原拔軍向朔州，則懷朔鎮雖置於漢五原郡地，與五原別為兩城。宋白曰：漢五原故城，在唐勝州榆林縣界，後魏孝文於唐朔州北三百八十里定襄故城置朔州。更，工衡翻。〕</font></font><font size=4px>遣兼黃門侍郎酈道元為大使，撫慰六鎮。</font><font size=4px color="#009090"><font size=4px>〔使，疏吏翻。〕</font></font><font size=4px>時六鎮已盡叛，道元不果行。

 　　先是，代人遷洛者，多為選部所抑，不得仕進。</font><font size=4px color="#009090"><font size=4px>〔先，悉薦翻。選，須絹翻。〕</font></font><font size=4px>及六鎮叛，元叉乃用代來人</font><span class="h"><font size=4px>【章：十二行本「人」上有「寒」字；乙十一行本同；孔本同；張校同；退齋校同。】</font></font><font size=4px>為傳詔以慰悅之。廷尉評代人山偉奏記，稱叉德美，叉擢偉為尚書二千石郎。</font><font size=4px color="#009090"><font size=4px>〔廷尉評，即漢之廷尉平，魏、晉以來，「平」旁加「言〕</font></font><font size=4px>，今大理評事即其職也。後漢尚書有二千石曹，魏置二千石郎。魏收官氏志：內入諸姓，土難氏後改為山氏。〕

 　　14秀容人乞伏莫于聚眾攻郡，殺太守；</font><font size=4px color="#009090"><font size=4px>〔水經註：魏立秀容護軍以統胡人，其治所去汾水六十里。地形志：永興二年置秀容郡，屬肆州。〕</font></font><font size=4px>丁酉，南秀容牧子萬于乞真</font><span class="h"><font size=4px>【章：十二行本「真」下有「反」字；乙十一行本同；孔本同；張校同；退齋校同。】</font></font><font size=4px>殺太僕卿陸延，秀容酋長爾朱榮討平之。榮，羽健之玄 孫也。</font><font size=4px color="#009090"><font size=4px>〔羽健見一百一十卷晉安帝隆安二年。酋，慈秋翻。長，知兩翻。〕</font></font><font size=4px>其祖代勤，嘗出獵，部民射虎，誤中其髀，代勤拔箭，不復推問，</font><font size=4px color="#009090"><font size=4px>〔射，而亦翻。中，竹 仲翻。復，扶又翻。〕</font></font><font size=4px>所部莫不感悅。官至肆州刺史，賜爵梁郡公，年九十餘而卒；</font><font size=4px color="#009090"><font size=4px>〔卒，子恤翻。〕</font></font><font size=4px>子新興立。新興時，畜牧尤蕃息，</font><font size=4px color="#009090"><font size=4px>〔蕃，扶元翻。〕</font></font><font size=4px>牛羊駝 馬，色別為群，彌漫川谷，不可勝數。</font><font size=4px color="#009090"><font size=4px>〔勝，音升。〕</font></font><font size=4px>魏每出師，新興輒獻馬及資糧以助軍，高祖嘉之。新興老，請傳爵於子榮，魏朝許之。</font><font size=4px color="#009090"><font size=4px>〔朝，直遙翻。〕</font></font><font size=4px>榮神機明決，御眾嚴整。時四方兵起，榮陰有大志，散其畜牧資財，招合驍勇，結納豪桀，</font><font size=4px color="#009090"><font size=4px>〔爾朱榮事始此。驍，堅堯翻。〕</font></font><font size=4px>於是侯景、司馬子如、賈顯度及五原段榮、太安竇泰</font><font size=4px color="#009090"><font size=4px>〔時魏於懷朔鎮置朔州，并置太安郡。〕</font></font><font size=4px>皆往依之。顯度，顯智之兄也。

 　　15戊戌，莫折念生遣都督竇雙攻魏盤頭郡，</font><font size=4px color="#009090"><font size=4px>〔盤頭郡屬東益州。五代志，興州長舉縣，魏置盤頭郡。〕</font></font><font size=4px>東益州刺史魏子建遣將軍竇念祖擊破之。

 　　16九月，戊申，成景儁拔魏睢陵。戊午，北兗州刺史趙景悅圍荊山。</font><font size=4px color="#009090"><font size=4px>〔梁北兗州治淮陰。水經註曰：地理志，平阿縣有當塗山，淮出於荊山之左，當塗之右。魏收志，梁北徐州沛郡已吾縣有當塗山、荊山。今之懷遠軍正據荊山，以沈約志言之，皆屬馬頭郡界。五代志：鍾離郡塗山縣，古當塗也，後齊置荊山郡。〕</font></font><font size=4px>裴邃帥騎三千襲壽陽，</font><font size=4px color="#009090"><font size=4px>〔帥，讀曰率。騎，奇寄翻。〕</font></font><font size=4px>壬戌夜，斬關而入，克其外郭。魏揚州刺史長孫稚禦之，一日九戰，後軍蔡秀成失道不至，邃引兵還。別將擊魏淮陽，</font><font size=4px color="#009090"><font size=4px>〔此梁所遣別將也，非裴邃所部。將，即亮翻；下同。〕</font></font><font size=4px>魏使行臺酈道元、都督河間王琛救壽陽，</font><font size=4px color="#009090"><font size=4px>〔琛，丑林翻。〕</font></font><font size=4px>安樂王鋻救淮陽。鋻，詮之子也。</font><font size=4px color="#009090"><font size=4px>〔樂，音洛。詮，丑緣翻。安樂王詮事見一百四十六卷天監五年。〕</font></font><font size=4px>

 　　17魏西道行臺元脩義得風疾，不能治軍。</font><font size=4px color="#009090"><font size=4px>〔治，直之翻。〕</font></font><font size=4px>壬申，魏以尚書左僕射齊王蕭寶寅為西道行臺大都督，帥諸將討莫折念生。</font><font size=4px color="#009090"><font size=4px>〔為蕭寶寅以關中叛魏張本。〕</font></font><font size=4px>

 　　宋穎密求救於吐谷渾王伏連籌，</font><font size=4px color="#009090"><font size=4px>〔吐，從暾入聲。谷，音浴。〕</font></font><font size=4px>伏連籌自將救涼州，于菩提棄城走，追斬之。城民趙天安等復推宋穎為刺史。</font><font size=4px color="#009090"><font size=4px>〔復，扶又翻。〕</font></font><font size=4px>

 　　18河間王琛軍至西硤石，解渦陽圍，復荊山戍。青、冀二州刺史王神念與戰，為琛所敗。</font><font size=4px color="#009090"><font size=4px>〔敗，補邁翻。〕</font></font><font size=4px>冬，十月，戊寅，裴邃、元樹攻魏建陵城，克之，辛巳，拔曲木；</font><font size=4px color="#009090"><font size=4px>〔「曲木」，當作「曲沭」。水經註：沭水過建陵縣故城東，又南逕陵山西，魏立大堰遏水西流，兩瀆之會，置城防之，曰曲沭戍。沭，食聿翻。〕</font></font><font size=4px>掃虜將軍彭寶孫拔琅邪。

 　　19魏營州城民劉安定、就德興</font><font size=4px color="#009090"><font size=4px>〔魏書官氏志：菟賴氏改為就氏，西方諸姓也。〕</font></font><font size=4px>執刺史李仲遵，據城反。城民王惡兒斬安定以降；德興東走，自稱燕王。</font><font size=4px color="#009090"><font size=4px>〔降，戶江翻。燕，因肩翻。〕</font></font><font size=4px>

 　　20胡琛遣其將宿勤明達寇豳、夏、北華三州，</font><font size=4px color="#009090"><font size=4px>〔魏高祖太和十五年，置東秦州於杏城，後改為北華州，領中部、敷城，凡二郡。宿勤，虜複姓。夏，戶雅翻。華，戶化翻。〕</font></font><font size=4px>魏</font><span class="h"><font size=4px>【章：十二行本「魏」上有「壬午」二字；乙十一行本同；孔本同；張校同。】</font></font><font size=4px>遣都督北海王顥帥諸將討之。顥，詳之子也。</font><font size=4px color="#009090"><font size=4px>〔詳得罪見一百四十五卷天監三年。帥，讀曰率。〕</font></font><font size=4px>

 　　21甲申，彭寶孫拔檀丘。辛卯，裴邃拔狄城；</font><font size=4px color="#009090"><font size=4px>〔水經註：肥水自荻丘過漢九江成德縣故城西，王莽更曰平阿；又北入芍陂。〕</font></font><font size=4px>丙申，又拔甓城，進屯黎漿。壬寅，魏東海太守韋敬欣以司吾城降。</font><font size=4px color="#009090"><font size=4px>〔漢東海郡司吾縣之故城也。〕</font></font><font size=4px>定遠將軍曹世宗拔曲陽；甲辰，又拔秦墟，魏守將多棄城走。</font><font size=4px color="#009090"><font size=4px>〔水經註：洛水逕漢淮南郡曲陽故城東。應劭曰：縣在淮曲之陽。洛水又北歷秦墟，下注淮，謂之洛口。魏收志：曲陽縣屬霍州北沛郡。五代志，曲陽縣後廢入鍾離定遠縣。〕</font></font><font size=4px>

 　　22魏使黃門侍郎盧同持節詣營州慰勞，就德興降而復反。詔以同為幽州刺史兼尚書行臺，同屢為德興所敗而還。</font><font size=4px color="#009090"><font size=4px>〔勞，力到翻。復，扶又翻。敗，補邁翻。還，從宣翻，又如字。〕</font></font><font size=4px>

 　　23魏朔方胡反，圍夏州刺史源子雍，</font><font size=4px color="#009090"><font size=4px>〔夏，戶雅翻。夏州治統萬城。〕</font></font><font size=4px>城中食盡，煮馬皮而食之，眾無貳心。子雍欲自出求糧，留其子延伯守統萬，將佐皆曰：「今四方離叛，糧盡援絕，不若父子俱去。」子雍泣曰：「吾世荷國恩，當畢命此城；但無食可守，故欲往東州</font><font size=4px color="#009090"><font size=4px>〔荷，下可翻。東州，謂東夏州也。〕</font></font><font size=4px>為諸君營數月之食，</font><font size=4px color="#009090"><font size=4px>〔為，于偽翻。〕</font></font><font size=4px>若幸而得之，保全必矣。」乃帥羸弱詣東夏州運糧，</font><font size=4px color="#009090"><font size=4px>〔帥，讀曰率。羸，倫為翻。〕</font></font><font size=4px>延伯與將佐哭而送之。子雍行數日，胡帥曹阿各拔邀擊，擒之。</font><font size=4px color="#009090"><font size=4px>〔帥，所類翻。〕</font></font><font size=4px>子雍潛遣人齎書，敕城中努力固守。闔城憂懼，延伯諭之曰：「吾父吉凶未可知，方寸焦爛。但奉命守城，所為者重，</font><font size=4px color="#009090"><font size=4px>〔為，于偽翻；下為陳同。〕</font></font><font size=4px>不敢以私害公。諸君幸得此心。」於是眾感其義，莫不奮勵子雍雖被擒，胡人常以民禮事之，子雍為陳禍福，勸阿各拔降。會阿各拔卒，其弟桑生竟帥其眾隨子雍降。</font><font size=4px color="#009090"><font size=4px>〔降，戶江翻。〕</font></font><font size=4px>子雍見行臺北海王顥，具陳諸賊可滅之狀，顥給子雍兵，令其先驅。時東夏州闔境皆反，所在屯結，子雍轉鬬而前，九旬之中，凡數十戰，遂平東夏州，徵稅粟以饋統萬，二夏由是獲全。子雍，懷之子也。</font><font size=4px color="#009090"><font size=4px>〔史言源氏諸子皆有才具，而天降喪亂，終無救魏氏之衰也。〕</font></font><font size=4px>

 　　24魏廣陽王深上言：「今六鎮盡叛，高車二部亦與之同，</font><font size=4px color="#009090"><font size=4px>〔高車自阿伏至羅與窮奇分為二部，所謂東、西部敕勒也。〕</font></font><font size=4px>以此疲兵擊之，必無勝理。不若選練精兵守恆州諸要，</font><font size=4px color="#009090"><font size=4px>〔諸要，謂要衝之地。恆，戶登翻。〕</font></font><font size=4px>更為後圖。」遂與李崇引兵還平城。崇謂諸將曰：「雲中者，白道之衝，</font><font size=4px color="#009090"><font size=4px>〔以此觀之，則魏之雲中，漢之盛樂縣，唐之振武軍節度使治所，皆雲山之陽。〕</font></font><font size=4px>賊之咽喉，</font><font size=4px color="#009090"><font size=4px>〔咽，音煙。〕</font></font><font size=4px>若此地不全，則并、肆危矣。當留一人鎮之，誰可者﹖」眾舉費穆，崇乃請穆為朔州刺史。</font><font size=4px color="#009090"><font size=4px>〔請，奏請也。時雲中已改為雲州。「朔」當作「雲」。〕</font></font><font size=4px>

 　　25賀拔度拔父子及武川宇文肱糾合鄉里豪傑，共襲衛可孤，殺之；度拔尋與鐵勒戰死。肱，逸豆歸之玄孫也。</font><font size=4px color="#009090"><font size=4px>〔肱，宇文泰之父也。逸豆歸，晉康帝建元二年為慕容皝所滅。〕</font></font><font size=4px>

 　　李崇引國子博士祖瑩為長史；廣陽王深奏瑩詐增首級，盜沒軍資，瑩坐除名，崇亦免官削爵徵還。深專總軍政。</font><font size=4px color="#009090"><font size=4px>〔為深內困於讒、外困於賊張本。〕</font></font><font size=4px>

 　　26莫折天生進攻魏岐州，十一月，戊申，陷之，執都督元志及刺史裴芬之，送莫折念生殺之。念生又使卜胡等寇涇州，敗光祿大夫薛巒於平涼東。</font><font size=4px color="#009090"><font size=4px>〔魏置平涼郡，治鶉陰縣，有平涼城。敗，補邁翻。〕</font></font><font size=4px>巒，安都之孫也。</font><font size=4px color="#009090"><font size=4px>〔宋泰始初，薛安都降魏。〕</font></font><font size=4px>

 　　27丙辰，彭寶孫拔魏東莞。</font><font size=4px color="#009090"><font size=4px>〔莞，音官。〕</font></font><font size=4px>壬戌，裴邃攻壽陽之安城，</font><font size=4px color="#009090"><font size=4px>〔魏收志，梁置新興郡，治安城縣。〕</font></font><font size=4px>丙寅，馬頭、安城皆降。

 　　28高平人攻殺卜胡，共迎胡琛。

 　　29魏以黃門侍郎楊昱兼侍中，持節監北海王顥軍，以救豳州，豳州圍解。</font><font size=4px color="#009090"><font size=4px>〔監，工銜翻。〕</font></font><font size=4px>蜀賊張映龍、姜神達攻雍州，</font><font size=4px color="#009090"><font size=4px>〔蜀賊者，蜀人之徙關中者也，乘魏亂起而為盜，因謂之蜀賊。後爾朱天光西討，蜀賊斷路，皆其黨也。雍，於用翻。〕</font></font><font size=4px>雍州刺史元脩義請援，一日一夜，書移九通。都督李叔仁遲疑不赴，昱曰：「長安，關中基本，若長安不守，大軍自然瓦散，留此何益﹖」遂與叔仁進擊之，斬神達，餘黨散走。

 　　30十二月，戊寅，魏荊山降。

 　　31壬辰，魏以京兆王繼為太師、大將軍，都督西道諸軍以討莫折念生。

 　　32乙巳，武勇將軍李國興攻魏平靖關，辛丑，信威長史楊乾攻武陽關，壬寅，攻峴關，</font><font size=4px color="#009090"><font size=4px>〔此義陽之三關也。峴，戶典翻。〕</font></font><font size=4px>皆克之。國興進圍郢州，魏郢州刺史裴詢與蠻酋西郢州刺史田朴特相表裏以拒之。</font><font size=4px color="#009090"><font size=4px>〔魏郢州治義陽，西郢州又當在義陽之西，蠻中也。酋，秋翻。〕</font></font><font size=4px>圍城近百日，</font><font size=4px color="#009090"><font size=4px>〔近，其靳翻。〕</font></font><font size=4px>魏援軍至，國興引還。詢，駿之孫也。</font><font size=4px color="#009090"><font size=4px>〔裴駿見一百二十四卷宋文帝元嘉二十二年。〕</font></font><font size=4px>

 　　33魏汾州諸胡反；</font><font size=4px color="#009090"><font size=4px>〔魏孝文帝太和十二年置汾州，治蒲子，領西河、吐京、五城、定陽，凡四郡。〕</font></font><font size=4px>以章武王融為大都督，將兵討之。</font><font size=4px color="#009090"><font size=4px>〔將，即亮翻。〕</font></font><font size=4px>

 　　34魏魏子建招諭南秦諸氐，稍稍降附，遂復六郡十二戍，斬</font><span class="h"><font size=4px>【章：十二行本「斬」下有「賊帥」二字；乙十一行本同；孔本同。】</font></font><font size=4px>韓祖香。魏以子建兼尚書，為行臺，刺史如故，</font><font size=4px color="#009090"><font size=4px>〔刺史，謂子建本為東益州刺史。〕</font></font><font size=4px>梁、巴、二益、二秦諸州皆受節度。</font><font size=4px color="#009090"><font size=4px>〔魏置梁州於南鄭，置巴州於漢巴西郡，置益州於晉壽郡，東益州於武興郡，秦州於上邽，南秦州於仇池。〕</font></font><font size=4px>

 　　35莫折念生遣兵攻涼州，城民趙天安復執刺史以應之。</font><font size=4px color="#009090"><font size=4px>〔復，扶又翻。〕</font></font><font size=4px>

 　　36是歲，侍中、太子詹事周捨坐事免，散騎常侍錢唐朱异代掌機密，軍旅謀議，方鎮改易，朝儀詔敕皆典之。异好文義，多藝能，精力敏贍，上以是任之。</font><font size=4px color="#009090"><font size=4px>〔為朱异亂梁張本。散，悉亶翻。騎，奇寄翻，异，羊吏翻。好，呼到翻。朝，直遙翻。〕</font></font><font size=4px>

 　　六年（乙巳、五二五）

 　　1春，正月，丙午，雍州刺史晉安王綱遣安北長史柳渾破魏南鄉郡；司馬董當門破魏晉城，庚戌，又破馬圈、彫陽二城。</font><font size=4px color="#009090"><font size=4px>〔雍，於用翻。圈，求遠翻。〕</font></font><font size=4px>

 　　2辛亥，上祀南郊，大赦。

 　　3魏徐州刺史元法僧，素附元叉，見叉驕恣，恐禍及己，遂謀反。魏遣中書舍人張文伯至彭城，法僧謂曰：「吾欲與汝去危就安，能從我乎﹖」文伯曰：「我寧死見文陵松柏，</font><font size=4px color="#009090"><font size=4px>〔文陵，謂孝文帝陵。〕</font></font><font size=4px>安能去忠義而從叛逆乎！」法僧殺之。庚申，法僧殺行臺高諒，稱帝，</font><font size=4px color="#009090"><font size=4px>〔考異曰：法僧傳作「高謨」。今從魏帝紀。又魏紀云「自稱宋王」，法僧傳及北史皆云「稱尊號」，梁書法僧傳云「稱帝」。按法僧立諸子為王，必稱帝也，今從梁書。〕</font></font><font size=4px>改元天啟，立諸子為王。魏發兵擊之，法僧乃遣其子景仲來降。</font><font size=4px color="#009090"><font size=4px>〔降，戶江翻。考異曰：法僧傳云：「魏室大亂，法僧據鎮，議欲匡復。既而魏亂稍定，將討法僧，法僧懼，歸款。」按時魏亂未定。今從北史。〕</font></font><font size=4px>

 　　安東長史元顯和，麗之子也，</font><font size=4px color="#009090"><font size=4px>〔元麗見一百四十六卷天監五年。〕</font></font><font size=4px>舉兵與法僧戰；法僧擒之，執其手，命使共坐，顯和不肯，曰：「與翁皆出皇家，</font><font size=4px color="#009090"><font size=4px>〔元法僧，陽平王熙之曾孫；熙，道武子也。元麗，小新成之孫；小新成，景穆之子。顯和，麗之子也。以族屬長幼之次，呼法僧為翁。〕</font></font><font size=4px>一朝以地外叛，獨不畏良史乎！」法僧猶欲慰諭之，顯和曰：「我寧死為忠鬼，不能生為叛臣。」乃殺之。

 　　上使散騎常侍朱异使於法僧，以宣城太守元略為大都督，</font><font size=4px color="#009090"><font size=4px>〔元略來奔見上卷四年。使，疏吏翻。〕</font></font><font size=4px>與將軍義興陳慶之、胡龍牙、成景儁等將兵應接。</font><font size=4px color="#009090"><font size=4px>〔將，即亮翻。〕</font></font><font size=4px>

 　　4莫折天生軍於黑水，</font><font size=4px color="#009090"><font size=4px>〔水經註：就水出南山就谷，北流與黑水合。黑水上合三泉於就水之右。三泉奇發，言歸一瀆，北流會于就水。就水又北流注于渭。〕</font></font><font size=4px>兵勢甚盛。魏以岐州刺史崔延伯為征西將軍、西道都督，帥眾五萬討之。延伯與行臺蕭寶寅軍于馬嵬。延伯素驍勇，寶寅趣之使戰，</font><font size=4px color="#009090"><font size=4px>〔帥，讀曰率。嵬，五回翻。驍，堅堯翻。趣，讀曰促。〕</font></font><font size=4px>延伯曰：「明晨為公參賊勇怯。」乃選精兵數千西渡黑水，整陳向天生營；</font><font size=4px color="#009090"><font size=4px>〔為，于偽翻。陳，讀曰陣。〕</font></font><font size=4px>寶寅軍于水東，遙為繼援。延伯直抵天生營下，揚威脅之，徐引兵還。天生見延伯眾少，</font><font size=4px color="#009090"><font size=4px>〔少，詩沼翻。〕</font></font><font size=4px>爭開營逐之，其眾多於延伯十倍，蹙廷伯於水次，寶寅望之失色。延伯自為後殿，</font><font size=4px color="#009090"><font size=4px>〔殿，丁練翻。〕</font></font><font size=4px>不興之戰，使其眾先渡，部伍嚴整，天生兵不敢擊。須臾，渡畢，延伯徐渡，天生之眾亦引還。寶寅喜曰：「崔君之勇，關、張不如。」</font><font size=4px color="#009090"><font size=4px>〔關、張，謂關羽、張飛也。〕</font></font><font size=4px>延伯曰：「此賊非老奴敵也，明公但安坐，觀老奴破之。」癸亥，延伯勒兵出，寶寅舉軍繼其後。天生悉眾逆戰，延伯身先士卒，</font><font size=4px color="#009090"><font size=4px>〔先，悉薦翻。〕</font></font><font size=4px>陷其前鋒，將士盡銳競進，大破之，俘斬十餘萬，追奔至小隴，</font><font size=4px color="#009090"><font size=4px>〔隴山有大隴山、小隴山。大隴山在清水縣東北，小隴山在岐州武都郡南田縣西北。五代志：「南田」作「南由」，南由，唐隴州之吳山縣即其地。〕</font></font><font size=4px>岐、雍及隴東皆平。將士稽留採掠，天生遂塞隴道，</font><font size=4px color="#009090"><font size=4px>〔塞，悉則翻。〕</font></font><font size=4px>由是諸軍不能進。

 　　寶寅破宛川，</font><font size=4px color="#009090"><font size=4px>〔五代志：扶風郡陳倉縣，後魏曰宛川。〕</font></font><font size=4px>俘其民以奴婢，以美女十人賞岐州刺史魏蘭根，蘭根辭曰：「此縣介於強寇，不能自立，故附從以救死。官軍之至，宜矜而撫之，柰何助賊為虐，翦以為賤役乎！」悉求其父兄而歸之。

 　　5乙</font><span class="h"><font size=4px>【章：十二行本「乙」作「己」；乙十一行本同；張校同。】</font></font><font size=4px>巳，裴邃拔魏新蔡郡，</font><font size=4px color="#009090"><font size=4px>〔魏收志：新蔡郡治石母臺。隋廢為縣，唐以後屬蔡州。〕</font></font><font size=4px>詔侍中、領軍將軍西昌侯淵藻將眾前驅，南兗州刺史豫章王綜與諸將繼進。</font><font size=4px color="#009090"><font size=4px>〔將，即亮翻。〕</font></font><font size=4px>癸酉，裴邃拔鄭城，</font><font size=4px color="#009090"><font size=4px>〔水經註：潁水過慎縣故城南而東，南流逕蜩蟟郭東，俗謂之鄭城，又東南入淮。〕</font></font><font size=4px>汝、潁之間，所在響應。

 　　魏河間王琛等憚邃威名，軍於城父，</font><font size=4px color="#009090"><font size=4px>〔城父縣，漢屬沛郡，魏、晉以來屬譙郡。宋併城父為浚儀縣，屬陳留郡，郡寄治譙郡長垣縣界。魏收志陳留郡浚儀縣註有城父城。父，音甫。〕</font></font><font size=4px>累月不進，魏朝遣廷尉少卿崔孝芬持節、齎齋庫刀以趣之。</font><font size=4px color="#009090"><font size=4px>〔齋庫刀，千牛刀也。齎刀以趣其進，言若復逗留，將斬之也。朝，直遙翻。〕</font></font><font size=4px>孝芬，挺之子也。琛至壽陽，欲出兵決戰。長孫稚以為久雨未可出，琛不聽，引兵五萬出城擊邃。邃為四甄以待之，使直閤將軍李祖憐先挑戰而偽退；</font><font size=4px color="#009090"><font size=4px>〔甄，稽延翻。挑，徒了翻。〕</font></font><font size=4px>稚、琛悉眾追之，四甄競發，魏師大敗，斬首萬餘級。琛走入城，稚勒兵而殿，遂閉門自固，不敢復出。</font><font size=4px color="#009090"><font size=4px>〔殿，丁練翻。復，扶又翻。〕</font></font><font size=4px>

 　　魏安樂王鑒將兵討元法僧，擊元略於彭城南，略大敗，</font><font size=4px color="#009090"><font size=4px>〔樂，音洛。考異曰：魏帝紀敘元略等事便在庚申法僧叛下，不應如此之速，今移於月末。〕</font></font><font size=4px>與數十騎走入城。鋻不設備，法僧出擊，大破之，鋻單騎奔歸。</font><font size=4px color="#009090"><font size=4px>〔騎，奇寄翻。〕</font></font><font size=4px>將軍王希聃拔魏南陽平，</font><font size=4px color="#009090"><font size=4px>〔宋僑置陽平郡於沛郡南界，後入于魏，為南陽平郡，以別相州之古陽平郡也，後又徙郡，寄治彭城。聃，他甘翻。〕</font></font><font size=4px>執太守薛曇尚。曇尚，虎子之子也。</font><font size=4px color="#009090"><font size=4px>〔薛虎子事魏孝文帝，歷州鎮，有聲績。曇，徒含翻。〕</font></font><font size=4px>甲戌，以法僧為司空，封始安郡公。

 　　魏以安豐王延明為東道行臺，臨淮王或為都督，以擊彭城。

 　　6魏以京兆王繼為太尉。

 　　二月，乙未，趙景悅拔魏龍亢。</font><font size=4px color="#009090"><font size=4px>〔龍亢縣，漢屬沛郡，晉屬譙國。魏太和十九年，置下蔡郡，龍亢屬焉。五代志：潁州潁上縣，舊置下蔡郡。晉灼曰：亢，音剛。〕</font></font><font size=4px>

 　　7初，魏劉騰既卒，</font><font size=4px color="#009090"><font size=4px>〔騰卒見上卷四年。〕</font></font><font size=4px>胡太后及魏主左右防衛微緩。元叉亦自寬，時出遊於外，留連不返，其所親諫，叉不納；太后察知之。去秋，太后對帝謂群臣曰：「今隔絕我母子，不聽往來，復何用我為！</font><font size=4px color="#009090"><font size=4px>〔復，扶又翻；下無復同。〕</font></font><font size=4px>我當出家，脩道於嵩山閒居寺耳。」</font><font size=4px color="#009090"><font size=4px>〔魏作閒居寺，見一百四十七卷天監八年。〕</font></font><font size=4px>因自欲下髮；帝及群臣叩頭泣涕，殷勤苦請，太后聲色愈厲。帝乃宿於嘉福殿，積數日，遂與太后密謀黜叉。然帝深匿形迹，太后有忿恚，欲得往來顯陽之言，皆以告叉；</font><font size=4px color="#009090"><font size=4px>〔魏主常居顯陽殿，故太后欲往來。恚，於避翻。〕</font></font><font size=4px>又對叉流涕，敘太后欲出家，憂怖之心日有數四。</font><font size=4px color="#009090"><font size=4px>〔怖，普布翻。〕</font></font><font size=4px>叉殊不以為疑，乃勸帝從太后所欲。於是太后數御顯陽殿，二宮無復禁礙。叉舉元法僧為徐州，法僧反，太后數以為言，</font><font size=4px color="#009090"><font size=4px>〔數，所角翻。〕</font></font><font size=4px>叉深愧悔。

 　　丞相高陽王雍，雖位居叉上，而深畏憚之。會太后與帝遊洛水，雍邀二宮幸其第。日晏，帝與太后至雍內室，從官皆不得入，</font><font size=4px color="#009090"><font size=4px>〔從，才用翻。〕</font></font><font size=4px>遂相與定圖叉之計。於是太后謂叉曰：「元郎若忠於朝廷，無反心，何故不去領軍，以餘官輔政！」</font><font size=4px color="#009090"><font size=4px>〔去，羌呂翻。〕</font></font><font size=4px>叉甚懼，免冠求解領軍。乃以叉為驃騎大將軍、開府儀同三司、尚書令、侍中、領左右。</font><font size=4px color="#009090"><font size=4px>〔驃，匹妙翻。騎，奇寄翻。〕</font></font><font size=4px>

 　　8戊戌，魏大赦。

 　　9壬辰，莫折念生遣都督楊鮓等攻仇池郡，</font><font size=4px color="#009090"><font size=4px>〔以上戊戌，下三月己酉推之，「壬辰」當作「壬寅」。魏收志：仇池郡屬東益州。五代志：漢陽郡上祿縣，魏置仇池郡。〕</font></font><font size=4px>行臺魏子建擊破之。

 　　10三月，己酉，上幸白下城，履行六軍頓所。</font><font size=4px color="#009090"><font size=4px>〔行，下孟翻。〕</font></font><font size=4px>乙丑，命豫章王綜權頓彭城，總督眾軍，并攝徐州府事。己巳，以元法僧之子景隆為衡州刺史，</font><font size=4px color="#009090"><font size=4px>〔吳孫亮太平二年，分長沙西部都尉立衡陽郡，梁置衡州。按五代志：梁置衡州於南海含洭縣。〕</font></font><font size=4px>景仲為廣州刺史。上召法僧及元略還建康，法僧驅彭城吏民萬餘人南渡。</font><font size=4px color="#009090"><font size=4px>〔考異曰：南史云：「武官戍彭城者三千餘人，法僧皆印額為奴，逼將南渡。」魏書梁書皆無此事。〕</font></font><font size=4px>法僧至建康，上寵待甚厚；元略惡其為人，</font><font size=4px color="#009090"><font size=4px>〔惡，烏路翻。〕</font></font><font size=4px>與之言，未嘗笑。

 　　11魏詔京兆王繼班師。</font><font size=4px color="#009090"><font size=4px>〔去年，魏使繼西討，今將誅其子叉，故詔使班師。〕</font></font><font size=4px>

 　　12北涼州刺史錫休儒等自魏興侵魏梁州，攻直城。</font><font size=4px color="#009090"><font size=4px>〔梁置北梁州於魏興。「涼」當作「梁」。魏收志：東梁州金城郡領直城縣。五代志：金州安康縣，蕭詧改直州。蓋因直城以名州。魏以地出金，故郡曰金城，州曰金州。錫，姓也，漢有錫光。〕</font></font><font size=4px>魏梁州刺史傅豎１遣其子敬紹擊之，</font><font size=4px color="#009090"><font size=4px>〔豎，而庾翻。〕</font></font><font size=4px>休儒等敗還。

 　　13柔然王阿那緕為魏討破六韓拔陵，魏遣牒云具仁齎雜物勞賜之。</font><font size=4px color="#009090"><font size=4px>〔為，于偽翻。勞，力到翻；下同。〕</font></font><font size=4px>阿那緕勒眾十萬，自武川西向沃野，屢破拔陵兵。</font><font size=4px color="#009090"><font size=4px>〔稽古錄是夫書蠕蠕殺破六韓拔陵，在誅元叉之下。〕</font></font><font size=4px>夏，四月，魏主復遣中書舍人馮儁勞賜阿那緕。</font><font size=4px color="#009090"><font size=4px>〔復，扶又翻。〕</font></font><font size=4px>阿那緕部落浸強，自稱敕連頭兵豆伐可汗。</font><font size=4px color="#009090"><font size=4px>〔魏收曰：魏言總攬也。〕</font></font><font size=4px>

 　　14魏元叉雖解兵權，猶總任內外，殊不自意有廢黜之理。胡太后意猶未決，侍中穆紹勸太后速去之。紹，亮之子也。</font><font size=4px color="#009090"><font size=4px>〔穆氏從魏起於代北，崇、壽、亮奕世貴顯。去，羌呂翻。〕</font></font><font size=4px>潘嬪有寵魏主，</font><font size=4px color="#009090"><font size=4px>〔嬪，毗賓翻。〕</font></font><font size=4px>宦官張景嵩說之云，</font><font size=4px color="#009090"><font size=4px>〔說，式芮翻。〕</font></font><font size=4px>「叉欲害嬪。」嬪泣訴於帝曰：「叉非獨欲害妾，將不利於陛下。」帝信之，因叉出宿，解叉侍中。明旦，叉將入宮，門者不納。辛卯，太后復臨朝攝政，下詔追削劉騰官爵，除叉名為民。

 　　清河國郎中令韓子熙上書為清河王懌訟冤，</font><font size=4px color="#009090"><font size=4px>〔懌死見上卷元年。復，扶又翻。書為，于偽翻。〕</font></font><font size=4px>乞誅元叉等曰：「昔趙高柄秦，令關東鼎沸；</font><font size=4px color="#009090"><font size=4px>〔事見秦紀。〕</font></font><font size=4px>今元叉專魏，使四方雲擾。開逆之端，起於宋維，成禍之末，良由劉騰，宜梟首洿宮，斬骸沈族，以明其罪。」</font><font size=4px color="#009090"><font size=4px>〔梟，堅堯翻。洿，哀都翻。沈，持林翻。〕</font></font><font size=4px>太后命發劉騰之墓，露散其骨，籍沒家貲，盡殺其養子。以子熙為中書舍人。子熙，麒麟之孫也。</font><font size=4px color="#009090"><font size=4px>〔韓麒麟見一百三十五卷齊武帝永明元年。〕</font></font><font size=4px>

 　　初，宋維父弁常曰：「維性疏險，必敗吾家。」李崇、郭祚、游肇亦曰：「伯緒凶疏，</font><font size=4px color="#009090"><font size=4px>〔宋維，字伯緒。敗，補邁翻。〕</font></font><font size=4px>終傾宋氏，若得殺身，幸矣。」維阿附元叉，超遷至洛州刺史，</font><font size=4px color="#009090"><font size=4px>〔魏初，置洛州於洛陽，荊州於上浴。太和遷洛，以洛州為司州，又置荊州於穰城，以上洛之荊州為洛州，領上洛、上庸、魏興、始平、萇和郡。〕</font></font><font size=4px>至是除名，尋賜死。

 　　叉之解領軍也，太后以叉黨與尚強，未可猝制，乃以侯剛代叉為領軍以安其意。尋出剛為冀州刺史，如儀同三司，未至州，黜為征虜將軍，卒於家。</font><font size=4px color="#009090"><font size=4px>〔卒，子侐翻。〕</font></font><font size=4px>太后欲殺賈粲，以叉黨多，恐驚動內外，乃出粲為濟州刺史，</font><font size=4px color="#009090"><font size=4px>〔濟，子禮翻。〕</font></font><font size=4px>尋追殺之，籍沒其家。唯叉以妹夫，未忍行誅。

 　　先是給事黃門侍郎元順以剛直忤叉意，</font><font size=4px color="#009090"><font size=4px>〔先，悉薦翻。忤，五故翻。〕</font></font><font size=4px>出為齊州刺史；太后徵還，為侍中。侍坐於太后，</font><font size=4px color="#009090"><font size=4px>〔坐，徂臥翻。〕</font></font><font size=4px>叉妻在太后側，順指之曰：「陛下柰何以一妹之故，不正元叉之罪，使天下不得伸其冤憤！」太后嘿然。順，澄之子也。</font><font size=4px color="#009090"><font size=4px>〔任城王雲及澄，魏宗至之賢 王也。〕</font></font><font size=4px>他日，太后從容謂侍臣曰：</font><font size=4px color="#009090"><font size=4px>〔從，千容翻。〕</font></font><font size=4px>「劉騰、元叉昔嘗邀朕求鐵券，冀得不死，朕賴不與。」韓子熙曰：「事關生殺，豈繫鐵券！且陛下昔雖不 與，何解今日不殺！」太后憮然。</font><font size=4px color="#009090"><font size=4px>〔憮，罔甫翻。朱元晦曰：憮然，猶悵然。〕</font></font><font size=4px>未幾，有告「叉及弟瓜謀誘六鎮降戶反於定州，又招魯陽諸蠻侵擾伊闕，</font><font size=4px color="#009090"><font size=4px>〔伊闕在河 南新城縣界，隋開皇初，改新城縣為伊闕縣。幾，居豈翻。降，戶江翻。〕</font></font><font size=4px>欲為內應。」得其手書，太后猶未忍殺之。群臣固執不已，魏主亦以為言，太后乃從之，賜叉及弟瓜死於家，猶贈叉驃騎大將軍、儀同三司、尚書令。</font><font size=4px color="#009090"><font size=4px>〔驃，匹妙翻。騎，奇寄翻。〕</font></font><font size=4px>江陽王繼廢於家，病卒。前幽州刺史盧同坐叉黨除名。</font><font size=4px color="#009090"><font size=4px>〔去年，同為幽州刺史。〕</font></font><font size=4px>

 　　太后頗事粧飾，數出遊幸，元順面諫曰：「禮，婦人夫沒自稱未亡人，首去珠玉，</font><font size=4px color="#009090"><font size=4px>〔數，所角翻。去，羌呂翻。〕</font></font><font size=4px>衣不文采。陛下母臨天下，年垂不惑，</font><font size=4px color="#009090"><font size=4px>〔四十而不惑。〕</font></font><font size=4px>脩飾過甚，何以儀刑後世！」太后慚而還宮，召順，責之曰：「千里相徵，豈欲眾中見辱邪！」順曰：「陛下不畏天下之笑，而恥臣之一言乎！」

 　　順與穆紹同直，順因醉入其寢所，紹擁被而起，正色讓順曰：「身二十年侍中，與卿先君亟連職事，</font><font size=4px color="#009090"><font size=4px>〔亟，去吏翻，數數也。〕</font></font><font size=4px>縱卿方進用，何宜相排突也！」遂謝事還家，詔諭久之，乃起。

 　　初，鄭羲之兄孫儼為司徒胡國珍行參軍，私得幸於太后，人未之知。蕭寶寅之西討，以儼為開府屬。</font><font size=4px color="#009090"><font size=4px>〔開府有掾有屬。〕</font></font><font size=4px>太后再攝政，儼請奉使還朝，</font><font size=4px color="#009090"><font size=4px>〔使，疏吏翻。朝，直遙翻。〕</font></font><font size=4px>太后留之，拜諫議大夫、中書舍人，領嘗</font><span class="h"><font size=4px>【張：「嘗」作「尚」。】</font></font><font size=4px>食典御，晝夜禁中，每休沐，太后常遣宦者隨之，儼見其妻，唯得言家事而已。中書舍人樂安徐紇，粗有文學，</font><font size=4px color="#009090"><font size=4px>〔粗，坐五翻。〕</font></font><font size=4px>先以諂事趙脩，坐徙枹罕。</font><font size=4px color="#009090"><font size=4px>〔趙脩得罪見一百四十五卷天監二年。枹，音膚。〕</font></font><font size=4px>後還，復除中書舍人，又諂事清河王懌；懌死，出為鴈門太守。還洛，復諂事元叉。叉敗，太后以紇為懌所厚，復召為中書舍人，</font><font size=4px color="#009090"><font size=4px>〔復，扶又翻。〕</font></font><font size=4px>紇又諂事鄭儼。儼以紇有智數，仗為謀主；</font><font size=4px color="#009090"><font size=4px>〔仗，直兩翻，憑也。〕</font></font><font size=4px>紇以儼有內寵，傾身承接，共相表裏，勢傾內外，號為徐、鄭。

 　　儼累遷至中書令、車騎將軍；</font><font size=4px color="#009090"><font size=4px>〔騎，奇寄翻。〕</font></font><font size=4px>紇累遷至給事黃門侍郎，仍領舍人，總攝中書、門下之事，軍國詔令莫不由之。紇有機辯強力，終日治事，略無休息，不以為勞。</font><font size=4px color="#009090"><font size=4px>〔治，直之翻。〕</font></font><font size=4px>時有急詔，令數吏執筆，或行或臥，人別占之，</font><font size=4px color="#009090"><font size=4px>〔占，口占也。〕</font></font><font size=4px>造次俱成，</font><font size=4px color="#009090"><font size=4px>〔造，七到翻。〕</font></font><font size=4px>不失事理。</font><font size=4px color="#009090"><font size=4px>〔人必小有才也，然後能迎世取寵以竊一時之權，朱异、徐紇是也。〕</font></font><font size=4px>然無經國大體，專好小數，見人矯為恭謹，遠近輻湊附之。</font><font size=4px color="#009090"><font size=4px>〔為爾朱榮討徐、鄭張本。好，呼到翻。〕</font></font><font size=4px>

 　　給事黃門侍郎袁翻、李神軌皆領中書舍人，為太后所信任，時人云神軌亦得幸於太后，眾莫能明也。神軌求婚於散騎常侍盧義僖，義僖不許。黃門侍郎王誦謂義僖曰：「昔人不以一女易眾男，</font><font size=4px color="#009090"><font size=4px>〔引樂廣事，事見八十五卷晉惠帝太安二年。〕</font></font><font size=4px>卿豈易之邪！」義僖曰：「所以不從者，正為此耳。</font><font size=4px color="#009090"><font size=4px>〔為，于偽翻。〕</font></font><font size=4px>從之，恐禍大而速。」誦乃堅握義僖手曰：「我聞有命，不敢以告人。」</font><font size=4px color="#009090"><font size=4px>〔詩唐國風揚之水之辭也。〕</font></font><font size=4px>女遂適他族。臨婚之夕，太后遣中使宣敕停之，內外惶佈，義僖夷然自若。</font><font size=4px color="#009090"><font size=4px>〔使，疏吏翻。怖，普布翻。〕</font></font><font size=4px>神軌，崇之子；義僖，度世之孫也。</font><font size=4px color="#009090"><font size=4px>〔盧度世見宋紀。〕</font></font><font size=4px>

 　　15胡琛據高平，遣其大將萬俟醜奴、宿勤明達等寇魏涇州，</font><font size=4px color="#009090"><font size=4px>〔琛，丑林翻。將，即亮翻。「萬」，當作「万」，音莫北翻。</font><span class="h"><font size=4px>【章：十二行本正作「万」；孔本同；張校同。】</font></font><font size=4px>俟，渠之翻。万俟，虜複姓。北史曰：万俟，其先匈奴之別也。〕</font></font><font size=4px>將軍盧祖遷、伊甕生討之，不克。蕭寶寅、崔延伯既破莫折天生，引兵會祖遷等於安定，甲卒十二萬，鐵馬八千，軍威甚盛。醜奴軍於安定西北七里，時以輕騎挑戰，</font><font size=4px color="#009090"><font size=4px>〔騎，奇寄翻。挑，徒了翻。〕</font></font><font size=4px>大兵未交，輒委走。延伯恃其勇，且新有功，遂唱議為先驅擊之。別造大盾，內為鎖柱，使壯士負以趨，謂之排城，置輜重於中，戰士在外，自安定北緣原北上。</font><font size=4px color="#009090"><font size=4px>〔盾，食尹翻。重，直用翻。上，時掌翻。〕</font></font><font size=4px>將戰，有賊數百騎詐持文書，云是降簿，</font><font size=4px color="#009090"><font size=4px>〔言是降人之名籍也。降，戶江翻；下同。〕</font></font><font size=4px>且乞緩師。寶寅、延伯未及閱視，宿勤明達引兵自東北至，降賊自西競下，覆背擊之， </font><font size=4px color="#009090"><font size=4px>〔「覆」，或作「腹」。〕</font></font><font size=4px>延伯上馬奮擊，逐北徑抵其營。賊皆輕騎，延伯軍雜步卒，戰久疲乏，賊乘間得入排城；延伯遂大敗，死傷近二萬人，</font><font size=4px color="#009090"><font size=4px>〔間，古莧翻。 近，其靳翻。〕</font></font><font size=4px>寶寅收眾，退保安定。延伯自恥其敗，乃繕甲兵，募驍勇，</font><font size=4px color="#009090"><font size=4px>〔驍，堅堯翻；下同。〕</font></font><font size=4px>復自安定西進，去賊七里結營。</font><font size=4px color="#009090"><font size=4px>〔時賊屯安定西彭阬。復，扶又 翻；下復還、復失同。〕</font></font><font size=4px>壬辰，不告寶寅，獨出襲賊，大破之，俄頃，平其數柵。賊見軍士採掠散亂，復還擊之，魏兵大敗，延伯中流矢卒，士卒死者萬餘人。時大寇未平，復失驍將，朝野為之憂恐。</font><font size=4px color="#009090"><font size=4px>〔中，竹仲翻。卒，子恤翻。將，即亮翻。朝，直遙翻。為，于偽翻。〕</font></font><font size=4px>於是賊勢愈盛，而群臣自外來者，太后問之，皆言賊弱，以求悅媚，由是將帥求益兵者往往不與。</font><font size=4px color="#009090"><font size=4px>〔帥，所類翻。〕</font></font><font size=4px>

 　　16五月，夷陵烈侯裴邃卒。</font><font size=4px color="#009090"><font size=4px>〔時邃卒于軍中。諡法：有功安民曰烈；秉德尊業曰烈。〕</font></font><font size=4px>邃深沈有思略，</font><font size=4px color="#009090"><font size=4px>〔沈，持林翻。思，相吏翻。〕</font></font><font size=4px>為政寬明，將吏愛而憚之。壬子，以中護軍夏侯亶督壽陽諸軍事，馳驛代邃。

 　　17益州刺史臨汝侯淵猷遣其將樊文熾、蕭世澄等將兵圍魏益州長史和安於小劍，魏益州刺史邴虯遣統河南胡小虎、崔珍寶將兵救之。文熾襲破其柵，皆擒之，使小虎於城下說和安令早降，</font><font size=4px color="#009090"><font size=4px>〔將，即亮翻。說，式芮翻。降，戶江翻。〕</font></font><font size=4px>小虎遙謂安曰：「我柵失備，為賊所擒，觀其兵力，殊不足言。努力堅守，魏行臺、傅梁州援兵已至。」</font><font size=4px color="#009090"><font size=4px>〔魏行臺，子建。傅梁州，豎眼。〕</font></font><font size=4px>語未終，軍士以刀毆殺之。</font><font size=4px color="#009090"><font size=4px>〔毆，烏口翻。〕</font></font><font size=4px>西南道軍司淳于誕引兵救小劍，文熾置柵於龍鬚山上以防歸路。戊辰，誕密募壯士夜登山燒其柵，梁軍望見歸路絕，皆忷懼，</font><font size=4px color="#009090"><font size=4px>〔忷，許拱翻。〕</font></font><font size=4px>誕乘而擊之，文熾大敗，僅以身免，虜世澄等將吏十一人，斬獲萬計。魏子建以世澄購胡小虎之尸，得而葬之。

 　　18魏魏昌武康伯李崇卒。</font><font size=4px color="#009090"><font size=4px>〔魏收地形志，魏昌縣屬中山郡。諡法：克定禍亂曰武；溫柔好樂日康。考異曰：魏帝在五月戊子。按長曆，是月乙亥朔，無戊子。今不書日。〕</font></font><font size=4px>

 　　19初，帝納東昏侯寵姬吳淑媛，</font><font size=4px color="#009090"><font size=4px>〔魏文帝置淑媛；宋明帝以淑媛為九嬪之首，齊、梁因之。媛，于眷翻。〕</font></font><font size=4px>七月而生豫章王綜，宮中多疑之。 及淑湲寵衰怨望，密謂綜曰：「汝七月生兒，安得比諸皇子！然汝太子次弟，幸保富貴，勿泄也！」與綜相抱而泣。綜由是自疑，晝則談謔如常，</font><font size=4px color="#009090"><font size=4px>〔謔，迄卻翻。〕</font></font><font size=4px>夜則於靜室閉戶，披髮席笹，私於別室祭齊氏七廟。又微服至曲阿拜齊太宗陵，</font><font size=4px color="#009090"><font size=4px>〔齊無太宗，當是高宗。〕</font></font><font size=4px>聞俗說割血瀝骨，滲則為父子，</font><font size=4px color="#009090"><font size=4px>〔滲，所蔭翻。〕</font></font><font size=4px>遂潛發東昏侯冢，并自殺一男試之，皆驗，由是常懷異志，專伺時變，</font><font size=4px color="#009090"><font size=4px>〔伺，相吏翻。〕</font></font><font size=4px>綜有勇力，能手制奔馬；輕財好士，唯留附身故衣，餘皆分施，</font><font size=4px color="#009090"><font size=4px>〔好，呼到翻。施，式豉翻。〕</font></font><font size=4px>恆致罄乏。屢上便宜，求為邊任，</font><font size=4px color="#009090"><font size=4px>〔恆，戶登翻。上，時掌翻。〕</font></font><font size=4px>上未之許。常於內齋布沙於地，終日跣行，足下生胝，</font><font size=4px color="#009090"><font size=4px>〔胝，丁尼翻，皮厚也。〕</font></font><font size=4px>日能行三百里。王、侯、妃、主及外人皆知其志，而上性嚴重，人莫敢言。又使通問於蕭寶寅，謂之叔父。為南兗州刺史，不見賓客，辭訟隔簾聽之，出則垂帷於輿，惡人識其面。</font><font size=4px color="#009090"><font size=4px>〔惡，烏路翻。〕</font></font><font size=4px>

 　　及在彭城，魏安豐王延明、臨淮王或將兵二萬逼彭城，</font><font size=4px color="#009090"><font size=4px>〔將，即亮翻。考異曰：南史陳慶之傳云「眾十萬」，今從梁書。〕</font></font><font size=4px>勝負久未決。上慮綜敗沒，敕綜引軍還。綜恐南歸不復得至北邊，</font><font size=4px color="#009090"><font size=4px>〔復，扶又翻；下路復、復取向。〕</font></font><font size=4px>乃密遣人送降款於或；魏人皆不之信，或募人入綜軍驗其虛實，無敢行者。殿中侍御史濟陰鹿悆為或監軍，</font><font size=4px color="#009090"><font size=4px>〔鹿，姓也。風俗通漢有巴郡太守鹿旗。濟，予禮翻。悆，羊茹翻。〕</font></font><font size=4px>請行，曰：「若綜有誠心，與之盟約；如其詐也，何惜一夫！」時兩敵相對，內外嚴固，悆單騎間出，</font><font size=4px color="#009090"><font size=4px>〔騎，奇寄翻。間，古莧翻。〕</font></font><font size=4px>徑趣彭城，</font><font size=4px color="#009090"><font size=4px>〔趣，七喻翻。〕</font></font><font size=4px>為綜軍所執，問其來狀，悆曰：「臨淮王使我來，欲有交易耳。」時元略已南還，綜聞之，謂成景儁等曰：「我常疑元略規欲反城，</font><font size=4px color="#009090"><font size=4px>〔規，圖也。反，孚袁翻。〕</font></font><font size=4px>將驗其虛實，故遣左右為略使，</font><font size=4px color="#009090"><font size=4px>〔使，疏吏翻；下同。〕</font></font><font size=4px>入魏軍中，呼彼一人。今其人果來，可遣人詐為略有疾在深室，呼至戶外，令人傳言謝之。」綜又遣腹心安定梁迎悆，密以意狀語之。</font><font size=4px color="#009090"><font size=4px>〔意者，傳綜欲降之意。狀者，告以詭與成景儁設謀之狀。語，牛倨翻。〕</font></font><font size=4px>悆薄暮入城，先引見胡龍牙，龍牙曰：「元中山甚欲相見，</font><font size=4px color="#009090"><font size=4px>〔元略之南奔也，梁封為中山王，故稱之。〕</font></font><font size=4px>故遣呼卿。」又曰：「安豐、臨淮，將少弱卒，</font><font size=4px color="#009090"><font size=4px>〔將，即亮翻。少，詩沼翻。〕</font></font><font size=4px>規復此城，容可得乎！」悆曰：「彭城，魏之東鄙，勢在必爭，得否在天，非人所測。」龍牙曰：「當如卿言。」又引見成景儁，景儁與坐，謂曰：「卿灴為刺客邪﹖」悆曰：「今使奉使，欲返命本朝，</font><font size=4px color="#009090"><font size=4px>〔朝，直遙翻。〕</font></font><font size=4px>相刺之事，更下後圖。」景儁為設飲食，</font><font size=4px color="#009090"><font size=4px>〔為，于偽翻。〕</font></font><font size=4px>乃引至一所，詐令一人自室中出，為元略致意曰：「我昔有以南向，</font><font size=4px color="#009090"><font size=4px>〔有以，言有所為也。〕</font></font><font size=4px>且遣相呼，欲聞鄉事；晚來疾作，不獲相見。」悆曰：「早奉音旨，冒險祗赴，不得瞻見，內懷反側。」遂辭退。諸將競問魏士馬多少，悆盛陳有勁兵數十萬，諸將相謂曰：「此華辭耳！」</font><font size=4px color="#009090"><font size=4px>〔史記商君曰：貌言華也。將，即亮翻。少，詩沼翻。〕</font></font><font size=4px>悆曰：「崇朝可驗，何華之有！」</font><font size=4px color="#009090"><font size=4px>〔鄭玄曰：崇朝，終朝也。〕</font></font><font size=4px>乃遣悆還。成景儁送之戲馬臺，</font><font size=4px color="#009090"><font size=4px>〔蘇軾曰：彭城三面阻水，樓堞之下，以沂、泗為池，獨其南可通軍馬，而戲馬臺在焉，其廣百步，其高十仞。〕</font></font><font size=4px>北望城塹，</font><font size=4px color="#009090"><font size=4px>〔塹，七豔翻。〕</font></font><font size=4px>謂曰：「險固如此，豈魏所能取！」悆曰：「攻守在人，何論險固！」悆還，於路復與梁話申固盟約。</font><font size=4px color="#009090"><font size=4px>〔鹿悆既得綜之誠款，知彭城之必可取，與梁將語，率多大言。蓋其中心喜躍，不能自揜於言語之間，使梁將有如臾駢、絺疵之流，必能察知其情矣。〕</font></font><font size=4px>六月，庚辰，綜與梁話及淮陰苗文寵夜出，步投魏</font><span class="h"><font size=4px>【章：十二行本「魏」作「或」；乙十一行本同；孔本同；退齋校同。】</font></font><font size=4px>軍。</font><font size=4px color="#009090"><font size=4px>〔考異曰：南史綜傳：「綜夜潛與梁話、苗寵三騎開北門，涉汴河，遂奔蕭城，自稱隊主，見延明而拜。延明坐之，問其名氏，不答，曰：『殿下問人有見識者。』延明召使視之，曰：『豫章王也』。延明喜，下地執其手，答其拜，送于洛陽。」按魏書及北史鹿悆傳皆豫有盟約，魏豈得不知！又魏書蕭贊傳作「濟陰芮文寵」，北史作「濟陰苗文寵」。今從南史。〕</font></font><font size=4px>及旦，齋內諸閤猶閉不開，眾莫知所以，唯見城外魏軍呼曰：</font><font size=4px color="#009090"><font size=4px>〔呼，火故翻。〕</font></font><font size=4px>「汝豫章王昨夜已來，在我軍中，汝尚何為！」城中求王不獲，軍遂大潰。魏人入彭城，乘勝追擊，</font><span class="h"><font size=4px>【章：十二行本「擊」下有「梁兵」二字；乙十一行本同；孔本同；張校同。】</font></font><font size=4px>復取諸城，至宿預而還，</font><font size=4px color="#009090"><font size=4px>〔還，從宣翻，又如字；下同。〕</font></font><font size=4px>將佐士卒死沒者什七八，唯陳慶之帥所部得還。</font><font size=4px color="#009090"><font size=4px>〔史言陳慶之臨亂能整，異於諸將。帥，讀曰率。〕</font></font><font size=4px>

 　　上聞之，驚駭，有司奏削綜爵土，絕屬籍，更其子直姓悖氏。</font><font size=4px color="#009090"><font size=4px>〔更，工衡翻；下更名同。〕</font></font><font size=4px>未旬日，詔復屬籍，封直為永新侯。</font><font size=4px color="#009090"><font size=4px>〔吳立永新縣，宋屬安成郡。〕</font></font><font size=4px>

 　　西豐侯正德自魏還，</font><font size=4px color="#009090"><font size=4px>〔事見上卷四年。〕</font></font><font size=4px>志行無悛，</font><font size=4px color="#009090"><font size=4px>〔行，下孟翻。悛，丑緣翻。〕</font></font><font size=4px>多聚亡命，夜剽掠</font><span class="h"><font size=4px>【章：十二行本「掠」下有「殺人」二字；乙十一行本同；孔本同。】</font></font><font size=4px>於道，</font><font size=4px color="#009090"><font size=4px>〔剽，匹妙翻。〕</font></font><font size=4px>以輕車將軍從北伐，缒軍輒還。上積其前後罪惡，免官削爵，徙臨海；未至，追赦之。

 　　綜至洛陽，見魏主，還就館，為齊東昏侯舉哀，服斬衰三年。</font><font size=4px color="#009090"><font size=4px>〔見，賢遍翻。為，于偽翻。衰，倉雷翻。〕</font></font><font size=4px>太后以下並就館弔之，賞賜禮遇甚厚，拜司空，封高平郡公、丹楊王，更名贊。</font><font size=4px color="#009090"><font size=4px>〔考異曰：梁書、南史皆云改名纘。今從魏書、北史。〕</font></font><font size=4px>以苗文寵、梁話皆為光祿大夫；封鹿悆為定陶縣子，除員外散騎常侍。

 　　綜長史濟陽江革、司馬范陽祖暅之皆為魏所虜，</font><font size=4px color="#009090"><font size=4px>〔散，悉亶翻。騎，奇寄翻。濟，子禮翻。暅，居鄧翻。〕</font></font><font size=4px>安豐王延明聞其才名，厚遇之。革稱足疾不拜。延明使暅之作欹器漏刻銘，革唾罵暅之曰：「卿荷國厚恩，乃為虜立銘，</font><font size=4px color="#009090"><font size=4px>〔荷，下可翻。為，于偽翻；下杯為同。〕</font></font><font size=4px>孤負朝廷！」延明聞之，令革作大小寺碑、</font><font size=4px color="#009090"><font size=4px>〔考異曰：南史作「丈八寺碑」。今從梁書。〕</font></font><font size=4px>祭彭祖文，</font><font size=4px color="#009090"><font size=4px>〔彭城，大彭氏之墟也，故祭之。〕</font></font><font size=4px>革辭不為。延明將箠之，</font><font size=4px color="#009090"><font size=4px>〔箠，止蘂翻。〕</font></font><font size=4px>革厲色曰：「江革行年六十，今日得死為幸，誓不為人執筆！」延明知不可屈，乃止；衵給脫粟飯三升，僅全其生而已。

 　　20癸未，魏大赦，改元孝昌。

 　　21破六韓拔陵圍魏廣陽王深於五原，軍主賀拔勝募二百人開東門出戰，斬首百餘級，賊稍退。深拔軍向朔州，勝常為殿。</font><font size=4px color="#009090"><font size=4px>〔殿，丁練翻。〕</font></font><font size=4px>

 　　雲州刺史費穆，招撫離散，四面拒敵。時北境州鎮皆沒，唯雲中一城獨存。</font><font size=4px color="#009090"><font size=4px>〔去年，李崇使費穆守雲中。〕</font></font><font size=4px>道</font><span class="h"><font size=4px>【章：十二行本「道」上有「久之」二字；乙十一行本同；孔本同；張校同；退齋校同。】</font></font><font size=4px>路阻絕，援軍不至，糧仗俱盡，穆棄城南奔爾朱榮於秀容，既而詣闕請罪，詔原之。

 　　長流參軍于謹</font><font size=4px color="#009090"><font size=4px>〔長流參軍，主禁防。從公府置長流參軍；小府無長流，置禁防參軍。〕</font></font><font size=4px>言於廣陽王深曰：「今寇盜倮起，未易專用武力勝也。謹請奉大王之威命，諭以禍福，庶幾稍可離。」</font><font size=4px color="#009090"><font size=4px>〔易，以豉翻。幾，居依翻。〕</font></font><font size=4px>深許之。謹兼通諸國語，乃單騎詣叛胡營，見其酋長，開示恩信，於是西部鐵勒酋長乜列河等將三萬餘戶南詣深降。</font><font size=4px color="#009090"><font size=4px>〔騎，奇寄翻。酋，慈秋翻。長，知兩翻。乜，母野翻，虜姓也。將，即亮翻。降，戶江翻。〕</font></font><font size=4px>深欲引兵折敷嶺迎之，</font><font size=4px color="#009090"><font size=4px>〔通典作「折敦嶺」。〕</font></font><font size=4px>謹曰：「破六韓拔陵兵勢甚盛，聞乜列河等來降，必引兵邀之，若先據險要，未易敵也。不若以乜列河餌之，而伏兵以待之，必可破也。」深從之，拔陵果引兵邀擊乜列河，盡俘其眾；伏兵發，拔陵大敗，復得乜列河之眾而還。</font><font size=4px color="#009090"><font size=4px>〔復，扶又翻；下輩復同。〕</font></font><font size=4px>

 　　柔然頭兵可汗大破破六韓拔陵，</font><font size=4px color="#009090"><font size=4px>〔可，從刊入聲。汗，音寒。〕</font></font><font size=4px>斬其將孔雀等。拔陵避柔然，南徙渡河。</font><font size=4px color="#009090"><font size=4px>〔此河謂北河也。〕</font></font><font size=4px>將軍李叔仁以拔陵稍逼，求援於廣陽王深，深帥眾赴之。</font><font size=4px color="#009090"><font size=4px>〔帥，讀曰率。〕</font></font><font size=4px>賊前後降附者二十萬人，深與行臺元纂表「乞於恆州北別立郡縣，安置降戶，隨宜賑貸，息其亂心。」魏朝不從，</font><font size=4px color="#009090"><font size=4px>〔朝，直遙翻。〕</font></font><font size=4px>詔黃門侍郎楊昱分處之冀、定、瀛三州就食。</font><font size=4px color="#009090"><font size=4px>〔處，昌呂翻。〕</font></font><font size=4px>深謂纂曰：「此輩復為乞活矣。」</font><font size=4px color="#009090"><font size=4px>〔乞活事見八十六卷晉惠帝光熙元年。按繫年圖書是年蠕蠕殺破六韓拔陵，通鑑明年書拔陵遣費律誘斬胡琛。〕</font></font><font size=4px>

 　　22秋，七月，壬戌，大赦。

 　　23八月，魏柔玄鎮民杜洛周聚眾反於上谷，改元真王，攻沒郡縣，高歡、蔡儁、尉景及段榮、安定彭樂皆從之。洛周圍魏燕州刺史博陵崔秉，</font><font size=4px color="#009090"><font size=4px>〔燕，因肩翻。〕</font></font><font size=4px>九月，丙辰，魏以幽州刺史常景兼尚書為行臺，與幽州都督元譚討之。景，爽之孫也。</font><font size=4px color="#009090"><font size=4px>〔魏之儒風振於常爽。〕</font></font><font size=4px>自盧龍塞至軍都關，皆置兵守險，譚屯居庸關。</font><font size=4px color="#009090"><font size=4px>〔盧龍關在遼西肥如縣，唐改肥如為盧龍縣。杜佑曰：盧龍塞在平州盧龍縣城西北二百里。軍都關在燕郡軍都縣。唐志曰：幽州昌平縣北十五里有軍都陘，西北三十五里有納款關，即居庸故關，亦謂之軍都關。考之漢志，上谷郡有軍都、居庸兩縣，蓋各縣有關。凡此屯守，皆以防杜洛周。水經註，居庸關在上谷沮陽城東南六十里，軍都關在居庸山南。〕</font></font><font size=4px>

 　　24冬，十月，吐谷渾遣兵擊趙天安，天安降，涼州復為魏。</font><font size=4px color="#009090"><font size=4px>〔去年，趙天安以涼州應莫折念生。復，扶又翻。降，戶江翻。〕</font></font><font size=4px>

 　　平西將軍高徽奉使嚈噠，還，至枹罕。</font><font size=4px color="#009090"><font size=4px>〔嚈，益涉翻。噠，當割翻，又宅軋翻。枹，音膚。〕</font></font><font size=4px>會河州刺史元祚卒，</font><font size=4px color="#009090"><font size=4px>〔卒，子恤翻。〕</font></font><font size=4px>前刺史梁釗之子景進引莫折念生兵圍其城。長史元永等推徽行州事，勒兵固守；景進亦自行州事。徽請兵於吐谷渾，吐谷渾救之，</font><font size=4px color="#009090"><font size=4px>〔吐，從暾入聲。谷，音浴。〕</font></font><font size=4px>景進敗走。徽，湖之孫也。</font><font size=4px color="#009090"><font size=4px>〔史述高徽與高歡同其所自出。〕</font></font><font size=4px>

 　　25魏方有事於西北，二荊、西郢群蠻皆反，斷三嵵路，</font><font size=4px color="#009090"><font size=4px>〔西荊治上洛，北荊治襄城，西郢治汝南真陽縣。杜佑曰：北荊州今即伊陽縣。三嵵鎮在今汝州魯陽縣西南十九里，名高平城，古遶角城在縣東南。又云：百里山在鄧州向城縣北，是三嵵之第一嵵；又北分嶺山北，即三嵵之第二嵵；其第三嵵入汝州魯山縣界。斷，丁管翻。〕</font></font><font size=4px>殺都督，寇掠北至襄城。汝水有冉氏、向氏、田氏，種落最盛，</font><font size=4px color="#009090"><font size=4px>〔三姓蓋皆居汝源。種，章勇翻。〕</font></font><font size=4px>其餘大者萬家，小者，各稱王侯，屯據險要，道路不通。十二月，壬午，魏主下詔曰：「朕將親御六師，掃蕩逋穢，今先討荊蠻，疆理南服。」時群蠻引梁將曹義宗等圍魏荊州，</font><font size=4px color="#009090"><font size=4px>〔此荊州治穰城。將，即亮翻。〕</font></font><font size=4px>魏都督暹將兵數萬救之，至魯陽，不敢進。魏更以臨淮王或為征南大將軍，將兵討魯陽蠻，</font><font size=4px color="#009090"><font size=4px>〔更，工衡翻。〕</font></font><font size=4px>司空長史辛雄為行臺左丞，東趣葉城。</font><font size=4px color="#009090"><font size=4px>〔葉城時為襄州治所，此即漢南陽郡之葉縣城也。趣，七喻翻。葉，式涉翻。〕</font></font><font size=4px>別遣征虜將軍裴衍、恆農太守京兆王羆，</font><font size=4px color="#009090"><font size=4px>〔恆，戶登翻。考異曰：周書羆傳，羆未嘗為恆農太守。今從魏書。〕</font></font><font size=4px>將兵一萬，自武關出通三嵵路，以救荊州。

 　　衍等未至，或軍已屯汝上，</font><font size=4px color="#009090"><font size=4px>〔汝上，汝水之上也。〕</font></font><font size=4px>州郡被蠻寇者爭來請救，或以處分道別，不欲應之，</font><font size=4px color="#009090"><font size=4px>〔被，皮義翻。處，昌呂翻。分，扶問翻。〕</font></font><font size=4px>辛雄曰：「今裴衍未至，王士眾已集，蠻左唐突，</font><font size=4px color="#009090"><font size=4px>〔自宋以來，豫部諸蠻率謂之蠻左，所置蠻郡謂之左郡。〕</font></font><font size=4px>撓亂近畿，</font><font size=4px color="#009090"><font size=4px>〔撓，呼高翻，擾也。〕</font></font><font size=4px>王秉麾閫外，見可而進，何論別道！」或恐後有得失之責，邀雄符下。</font><font size=4px color="#009090"><font size=4px>〔符，尚書行臺符也。下，遐稼翻。〕</font></font><font size=4px>雄以群蠻聞魏主將自出，心必震動，可乘勢破也，遂符或軍，令速赴擊。群蠻聞之，果散走。

 　　魏主欲自出討賊，中書令袁翻諫而止。辛雄自軍中上疏曰：「凡人所以臨陳忘身，觸白刃而不憚者，一求榮名，二貪重賞，三畏刑罰，四避禍難，</font><font size=4px color="#009090"><font size=4px>〔陳，讀曰陣。難，乃 旦翻。〕</font></font><font size=4px>非此數者，雖聖王不能使其臣，慈父不能厲其子矣。明主深知其情，故賞必行，罰必信，使親疏貴賤勇怯賢愚，聞鍾鼓之聲，見旌旗之列，莫不奮激，競赴敵場，豈懨久生而樂速死哉﹖</font><font size=4px color="#009090"><font size=4px>〔懨，與厭同。樂，音洛。〕</font></font><font size=4px>利害懸於前，欲罷不能耳。自秦、隴節，蠻左亂常，已歷數載，</font><font size=4px color="#009090"><font size=4px>〔載，子亥翻。〕</font></font><font size=4px>三</font><span class="h"><font size=4px>【章：十二行本「三」上有「凡在戎役數十萬人，扞禦」十字；乙十一行本同；孔本同；張校同。】</font></font><font size=4px>方之師，</font><span class="h"><font size=4px>【章：十二行本無「之師」二字；乙十一行本同；孔本同；張校同。】</font></font><font size=4px>敗多勝少，跡其所由，不明賞罰之故也。</font><font size=4px color="#009090"><font size=4px>〔三方之師，謂西討秦、隴，北禦邊鎮，南擊蠻左也。〕</font></font><font size=4px>陛下雖降明詔，賞不移時，然將士之勳，歷稔不決，</font><font size=4px color="#009090"><font size=4px>〔歷稔，猶言歷年，一年五穀一稔，故以年為稔。〕</font></font><font size=4px>亡軍之卒，晏然在家，是使節士無所勸慕，庸人無所畏懾；</font><font size=4px color="#009090"><font size=4px>〔懾，之涉翻。〕</font></font><font size=4px>進而擊賊，死交而賞賒，</font><font size=4px color="#009090"><font size=4px>〔賒，遠也。〕</font></font><font size=4px>退而逃散，身全而無罪，此其所以望敵奔沮，不肯盡力者也。陛下誠能號令必信，賞罰必行，則軍威必張，盜賊必息矣。」疏奏，不省。</font><font size=4px color="#009090"><font size=4px>〔省，悉景翻。〕</font></font><font size=4px>

 　　曹義宗等取順陽馬圈，</font><font size=4px color="#009090"><font size=4px>〔圈，求遠翻。〕</font></font><font size=4px>與裴衍等戰於淅陽，</font><font size=4px color="#009090"><font size=4px>〔漢弘農郡有析縣，晉分屬順陽郡，元魏置淅陽郡，以其地在淅水之陽也。即隋、唐南鄉、內鄉二縣之地。〕</font></font><font size=4px>義宗等敗退。衍等復取順陽，進圍馬圈。洛州刺史董紹以馬圈城堅，衍等糧少，上書言其必敗。未幾，義宗擊衍等，破之，復取順陽。</font><font size=4px color="#009090"><font size=4px>〔復，扶又翻。少，詩沼翻。上，時掌翻。幾，居豈翻。〕</font></font><font size=4px>魏以王羆為荊州刺史。

 　　26邵陵王綸攝南徐州事，在州喜怒不恆，肆行非法。遨遊市里，問賣鲇者曰：「刺史何如﹖」對言：「躁虐。」綸怒，令吞鲇而死，</font><font size=4px color="#009090"><font size=4px>〔鲇，與帋同，音市演翻。帋魚似蛇，今江東溝港皆有之。躁，則到翻。〕</font></font><font size=4px>百姓惶駭，道路之日。</font><font size=4px color="#009090"><font size=4px>〔道路相逢者但以目相視，而不敢言。〕</font></font><font size=4px>嘗逢喪車，奪孝子服而著之，</font><font size=4px color="#009090"><font size=4px>〔著，則略翻。〕</font></font><font size=4px>匍匐號叫。</font><font size=4px color="#009090"><font size=4px>〔號，戶刀翻；下悲號同。〕</font></font><font size=4px>籤帥懼罪，密以聞。上始嚴責綸，而不能改，於是遣代。綸悖慢逾甚，</font><font size=4px color="#009090"><font size=4px>〔帥，所類翻。悖，蒲內翻，又蒲沒翻。〕</font></font><font size=4px>乃取一老翁短瘦類上者，加以袞冕，置之高坐，朝以為君，自陳無罪；使就坐剝褫，</font><font size=4px color="#009090"><font size=4px>〔坐，徂臥翻。朝，直遙翻。褫，敕豸翻。〕</font></font><font size=4px>捶之於庭。又作新棺，貯司馬崔會意，以轜車挽歌為送葬之法，</font><font size=4px color="#009090"><font size=4px>〔捶，止藥翻。貯，丁呂翻。轜，音而，喪車也。莊子曰：紼謳所生，必於斥苦。紼謳，挽歌也。左傳，公孫夏使其徒歌虞殯。杜預註曰：虞殯，送葬歌曲。田橫之死，其徒有蒿里、薤露之歌。搜神記曰：挽歌，喪家之樂，執紼者相和之聲。〕</font></font><font size=4px>使嫗乘車悲號。</font><font size=4px color="#009090"><font size=4px>〔嫗，威遇翻。〕</font></font><font size=4px>會意不能堪，輕騎還都以聞。上恐其奔逸，以禁兵取之，將於獄賜盡，太子統流涕固諫，得免，戊子，免綸官，削爵土。

 　　27魏山胡劉蠡升反，自稱天子，置旦官。</font><font size=4px color="#009090"><font size=4px>〔山胡，即汾州之稽胡。〕</font></font><font size=4px>

 　　28初，敕勒酋長斛律金事懷朔鎮將楊鈞為軍主，行兵用匈奴法，望塵知馬步多少，嗅地知軍遠近。</font><font size=4px color="#009090"><font size=4px>〔酋，慈秋翻。事，知兩翻。將，即亮翻。少，詩沼翻。嗅，許救翻。〕</font></font><font size=4px>及破六韓拔陵反，金擁眾歸之，拔陵署金為王。既而知拔陵終無所成，乃詣雲州降，仍稍引其眾南出黃瓜堆，</font><font size=4px color="#009090"><font size=4px>〔水經註：桑乾水與武周水合而東南流，屈逕黃瓜堆南，又東南流逕桑乾郡北。〕</font></font><font size=4px>為杜洛周所破，脫身歸爾朱榮，榮以為別將。 
</font><!--/HTMLBUILERPART0--><font size=4px>